---
title: Márciusra halasztotta az azonnali fizetési rendszer bevezetését az MNB
date: 2019-07-26 00:07:00
order: 

---
![](/uploads/MNB_logo.jpg)

**Jövő év márciusára halasztotta a jegybank az azonnali fizetési rendszer bevezetését annak érdekében, hogy minden bank megfelelően fel tudjon készülni.**

_Bartha Lajos_, a **Magyar Nemzeti Bank** (MNB) ügyvezető igazgatója az **M1** aktuális csatornán elmondta, hogy a szolgáltatás bevezetéséhez ki kellett építeni egy központi rendszert, a bankoknak pedig fel kellett készülniük, hogy ehhez csatlakozni tudjanak. A központi rendszert a **Giro Zrt.** és az MNB határidőre közösen elkészítette, az üzembe is állt július 1-jével.

A bankok többsége is felkészült a csatlakozásra a központi rendszerhez, ugyanakkor 25-30 százaléknyi piaci részesedést lefedő bankcsoportnál ez a munka még nem fejeződött be.

A jegybank korábbi közlése szerint a szolgáltatással az év minden napján, 24 órában, legfeljebb 5 másodperc alatt lehet majd átutalásokat teljesíteni úgy, hogy az átutalás kezdeményezése során lehetőség lesz a jelenlegi hosszú számlaszámok helyett a kedvezményezett más azonosítóját (például mobiltelefonszám, e-mail cím) megadni.

_(Forrás: MTI, kamaraonline)_