---
title: Akár havi 100 ezer forintos jövedelem is elég lehet a babaváró hitelhez
date: 2019-06-25 00:06:00
order: 

---
![](/uploads/94748.jpg)

**Kevesebb mint 100 ezer forint is elég lehet a 10 milliós kölcsönhöz, mert lesz olyan pénzintézet, ahol az egy gyermek születése esetén elérhető kamatmentes törlesztőrészlet alapján vizsgálják az ügyfél jövedelem terhelhetőségét a július 1-től igényelhető babaváró hitelhez – értesült a Bank360.**

A napokban bejárta a sajtót a hír, hogy a bankok legalább havi nettó 200 ezer forintos jövedelmet várnak majd el azoktól a házaspároktól, akik igényelni szeretnék a legmagasabb hitelösszegű, 10 millió forintos babaváró hitelt. A korábbi elemzések azt feltételezték, hogy a bankok az elvárt jövedelmet a kamatozó időszak alatti törlesztőrészlet alapján fogják meghatározni. A Bank360 ugyanakkor megkérdezte a bankokat és a válaszok alapján látszik: van olyan pénzintézet, ahol „jóindulatúbb” lesz a hitelbírálat, mert a babaváró hitel kamatmentes törlesztőrészletéhez képest vizsgálják majd a jövedelmet – olvasható a banki hitelajánlatokat összehasonlító portál közleményében.

A szakportál kalkulációi szerint így

akár 91 668 forintos havi nettó is elég lehet a 10 millió forint sikeres igényléséhez,

amennyiben a bankok a törvényi 50 százalékos maximum jövedelem-terhelhetőséget alkalmazzák.

A Bank360 megkeresésére például a Sberbank megerősítette, hogy a kamatmentes törlesztőrészlettel számol és 50 százalékos jövedelem-terhelhetőséggel számol, ugyanakkor – szintén a Bank360 korábbi információi alapján – a minimum elvárt jövedelem a banknál a minimálbér lesz, amely 99 085 forint jelenleg.

Ez tehát azt jelenti, hogy biztosan lesz olyan pénzintézet, ahol a 10 millió forintos babaváró hitel 20 éves futamidőre már havi nettó 99 085 forintos jövedelemmel elérhető.

### Jelentős különbségek a bankok között

A Bank360 magyarázatában kifejti: a bankok a saját belső szabályzatuk alapján határozhatják meg, hogy milyen törlesztőrészlettel és milyen jövedelem-terhelhetőséggel számolnak az elbírálásnál. A jogszabály kizárólag a maximum terhelhetőséget határozza meg, amely a fix kamatozású (legalább 10 éves kamatperiódusú) kölcsönök esetén 50 százalék lehet.

Hatalmas különbség viszont a bankok között, hogy a babaváró hitel melyik (piaci kamatozású vagy kamatmentes) törlesztőrészletéhez képest vizsgálja majd ezt a jövedelmi terhelhetőséget. A korábban megjelent információk alapján a pénzintézetek a legrosszabb forgatókönyvvel számolnak majd a hitelbírálat során, tehát azzal, hogy nem születik gyerek 5 éven belül és a törlesztőrészlet több mint 73 ezer forint lesz, amennyiben 10 millió forintot igényelnénk.

![](https://www.vg.hu/wp-content/uploads/2019/06/babavarotorleszto.png =688x429)

Ez azonban nem általános és van olyan pénzintézet, amely kevésbé konzervatív és kedvezőbb forgatókönyv alapján számol, ami azt jelenti, hogy a kamatmentes hitel törlesztőrészletéhez képest állapítja meg a szükséges jövedelmet – tudta meg a Bank360 a bankoktól.

A Bank360.hu babaváró hitel kalkulátorával számolva a kamatmentes hitel törlesztőrészlete csak 45 834 forint, azaz majdnem 30 ezer forinttal alacsonyabb a piaci kamatozással számolt forgatókönyvhöz képest. A fentiek alapján tehát azon bankoknál, amelyek a kamatmentes törlesztőrészletet veszik figyelembe a jövedelem-terhelhetőség vizsgálatánál, ott:

* 91 ezer forint és 153 ezer forint között alakulhat az elvárt jövedelem
* a kamattal terhelt törlesztőrészlet esetében pedig 148 ezer forint és 247 ezer forint

a 10 millió forint sikeres igényléséhez a bank belső szabályzatától függően – olvasható a portál közleményében.

forrás: vg.hu