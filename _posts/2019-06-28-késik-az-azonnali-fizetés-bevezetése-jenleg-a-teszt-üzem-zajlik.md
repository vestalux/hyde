---
title: Késik az azonnali fizetés bevezetése, jenleg a TESZT üzem zajlik
date: 2019-06-28 00:00:00 +0200
menu: false
order: 

---
![](/uploads/45.jpg)

Nem minden bank tudott felkészülni az indulásra. A Pénzügyi Stabilitási Tanács, úgy döntött, hogy „a pénzügyi stabilitás fenntartása, az elektronikus fizetésbe vetett bizalom megőrzése és a szolgáltatással tervezett ügyfélélmény elérése érdekében az ügyfelek számára az azonnali fizetés 2020. március 2-ától lesz elérhető” – áll az MNB közleményében.

Az infrastruktúra készen áll, az azonnali fizetési rendszer központi infrastruktúráját biztosító Giro Zrt. és a Magyar Nemzeti Bank határidőre elkészült a rendszer működését megalapozó technikai feladatokkal. Ahhoz, hogy a rendszerhez csatlakozás és a biztonságos működés valamennyi pénzforgalmi szolgáltató vonatkozásában biztosítható legyen, július 1-jétől a rendszer éles próbaüzeme kezdődik.

Az azonnali fizetési rendszer létrehozásáról 2017 elején hozta meg a szükséges döntéseket a Magyar Nemzeti Bank, amelynek célja a hazai pénzforgalmi szektor, a pénzügyi infrastruktúra és ezen keresztül a magyar gazdaság versenyképességének növelése. A döntés értelmében az év minden napján, 24 órában, legfeljebb 5 másodperc alatt lehet majd átutalásokat teljesíteni úgy, hogy az átutalás kezdeményezése során lehetőség lesz a jelenlegi hosszú számlaszámok helyett a kedvezményezett más azonosítóját (például mobiltelefonszám, email cím) megadni.

A példa nélküli beruházás a hazai bankszektor informatikai rendszereinek átalakítását igényli, ezért a jegybank folyamatosan nyomon követte a pénzforgalmi szolgáltatók felkészülését. Ennek fényében indokolt, hogy a vonatkozó rendeletben meghatározott 2019. július 1-i időpontban csak a rendszer éles próbaüzeme induljon meg, a lakossági és vállalati ügyfelek számára pedig a teljes indulásra egy későbbi időpontban kerüljön sor.

Érdemes megemlíteni, hogy az elmúlt időszakban több banknál is gondot okozott egy-egy jelentősebb informatikai fejlesztés. Áprilisban például a CIB Bank előre bejelentett szerverpark költöztetésének és informatikai fejlesztésének nem várt következményeként egész héten gondok voltak az elektronikus csatornákkal. Egyes fióki szolgáltatások sem működtek.

Tavaly nyáron az MKB Bank digitális átállása hozott addig példa nélküli nehézségeket az ügyfeleknek. Akkor az 5 napig tartó, előre bejelentett leállás után még napokig nem működtek megfelelően az online csatornák. Emiatt volt ügyfél, akinek csak 12 nap után sikerült utalnia, de volt olyan is, akinek átutalása tűnt el.

Ezen tapasztalatok alapján jó döntésnek tűnik a halasztás.