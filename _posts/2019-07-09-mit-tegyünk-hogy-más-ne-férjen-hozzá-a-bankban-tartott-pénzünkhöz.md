---
title: Mit tegyünk, hogy más ne férjen hozzá a bankban tartott pénzünkhöz?
date: 2019-07-09 00:07:00
order: 

---
![](/uploads/10.jpg)

Ma már szinte minden fizetési feladatot megoldhatunk a mobilunk segítségével. Egy egyszerű applikáció alkalmazása akár a mindennapi bankügyek intézését is megkönnyítheti, a mobilfizetés akár teljesen át is veheti a bankkártyák szerepét. De vajon mennyire vagyunk biztonságban?

Az otthoni és munkahelyi gépek esetén a felhasználók többsége tudatában van, hogy mennyire fontos a megfelelő vírusvédelmi program alkalmazása, ugyanez azonban a mobileszközök kapcsán már nem mondható el. Az okostelefont használók csupán 56%-a alkalmaz valamilyen adatvédelmi szoftvert, így internetes vásárlásaik és bankolásaik során fokozott veszélynek vannak kitéve az online világ kártevőivel szemben - írja közleményében a Sicontact Kft.

**Segít a mesterséges intelligencia - de a sajátunkra is szükség van  
  
**A helyzetet tovább bonyolítja, hogy az infokommunikációs eszközök, valamint az online jelenlét drasztikus növekedésével, sokan csak nehezen tudják felvenni a ritmust. A szükséges tudás és kompetenciák hiányában pedig egyre bővül a felelőtlen internethasználók köre, amellyel saját magunkat sodorjuk veszélybe.

Csizmazia-Darab István, a társaság IT biztonsági szakértője elmondta: a modern technológiákat - mesterséges intelligenciát, gépi tanulást - egyaránt felhasználják a bankok és a korszerű vírusvédelmi eszközök is. A pénzintézetek például a gyanús tranzakciók ellenőrzésénél veszik nagy hasznát ezeknek, de a vírusvédelemben is már évek óta támaszkodnak a mesterséges intelligencia lehetőségeire a kártékony kódok és a folyamatok hatékony ellenőrzésénél, elhárításánál.

A megfelelő technikai védekezés mellett nagyon fontos szerepet tölt be a biztonságtudatosság és óvatosság is. Külföldi példákból már olvashattunk arról, hogy amennyiben egy ügyfél megtévesztés (social engineering), csalás áldozatává válik, és egy magát banki ügyintézőnek kiadó csalónak minden személyes és banki adatát megadja, az sajnos minden esetben a saját felelőssége. Ezért is fontos, hogy az ügyfelek megfelelő oktatásban részesüljenek, valamint naprakész tudással rendelkezzenek az adatvédelem terén. A csalók által okozott veszteségekről hazai összegszerű adatot nem ismerünk, de például az Egyesült Királyságban a Financial Fraud Action UK csalásellenes szervezet adatai szerint már minden tizedik megkérdezett szenvedett el ilyenfajta kárt.

**8 alapelv a biztonságos bankoláshoz**

Az online banki szolgáltatások azonban kellő elővigyázatossággal és megfelelő óvintézkedéssel biztonságossá tehetők. Az ESET szakértői 8 pontban határozták meg, hogy milyen lépéseket érdemes betartani a biztonságos online bankolás és fizetés érdekében.

**1. Használjunk megbízható eszközt**

Online számlánkhoz való csatlakozáshoz csak megbízható, lehetőleg saját és megfelelő védelmi megoldással ellátott eszközt használjunk.

**2. Legyünk óvatosak, hogy hol lépünk be a fiókunkba**

Kerüljük a nyilvános Wi-Fi kapcsolatot számlaegyenlegünk lekérdezése, illetve számlakifizetés során. Ha semmiképpen sem tudjuk elkerülni a nyilvános hálózatok használatát, akkor alkalmazzunk VPN (Virtual Private Network) megoldást, hogy kommunikációnk titkos maradjon, és adataink ne kerüljenek illetéktelen kezekbe.

**3. Legyen naprakész a számítógépünk**

Tartsuk operációs rendszerünket és alkalmazói programjainkat, applikációinkat naprakészen. A rendszeres biztonsági hibajavítások azonnali letöltése és futtatása segít bezárni a támadók által keresett sebezhetőségeket, ugyanis a javítatlan hibák, sérülékenységek lehetővé tehetik, hogy megfertőzhessék számítógépünket.

**4. Használjunk megbízható és naprakész biztonsági megoldást**

Mielőtt csatlakoznánk az online számlánkhoz, telepítsünk megbízható, többszintű és naprakész vírusvédelmi biztonsági megoldást.

**5. Alkossunk mindenhova erős jelszót és ne használjuk máshol**

Minden egyes belépési helyszínen különböző egyedi jelszót használjunk. Egy nagyon hasznos, és könnyen megjegyezhető alternatíva a jelmondatok használata. Valamint használhatunk olyan jelszókezelő programot is, ami eltárolja az összes kódunkat, nekünk viszont csak egyetlen mester jelszóra kell emlékeznünk.

**6. Ne dőljünk be az átveréseknek!**

Ha bármilyen üzenetet kapunk, amely arra kér, hogy változtassuk meg a belépési adatainkat vagy kattintsunk egy mellékelt linkre, ne tegyünk, és semmiképpen se kattintsunk. Bank sosem küld ilyen jellegű üzenetet. Gyanú esetén legjobb, ha telefonon vagy személyesen keressük fel bankunkat.

**7. Jelentkezzünk ki, ha befejeztük az online bankolást**

Ha végeztünk, szabályosan a KILÉPÉS segítségével lépjünk ki az alkalmazásból, vagy az oldalról. Ha egy támadó megpróbálja eltéríteni az online bankolás folyamatát, kevesebb kárt tud okozni, ha már nem vagyunk bejelentkezve fiókunkba, és szabályosan lezárult a munkamenet.

**8. Aktiváljuk az SMS értesítéseket**

Hasznos, ha mindig folyamatosan figyeljük online egyenlegünket. Ezt legkönnyebben úgy tehetjük meg, ha bankunktól SMS értesítést kérünk az összes számlánkon zajlódó pénzmozgásról, így sokkal hamarabb felfigyelhetünk a gyanús tevékenységekre - javasolja a Sicontact.

forrás: privatbankar.hu