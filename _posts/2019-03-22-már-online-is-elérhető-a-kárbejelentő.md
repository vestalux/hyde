---
title: Már online is elérhető a kárbejelentő
date: 2019-03-22 00:00:00 +0100

---
![](/uploads/images.jpg)

**Eddig csak applikációként működött, most pedig már webes felületen, azaz akár a telefon böngészőjével, laptopon, tableten vagy asztali számítógépen is kitölthető a Magyar Biztosítók Szövetségének (Mabisz) digitális kárbejelentője.**

Az alkalmazás idén januárban indult, azóta pedig 173 ezren töltötték le, a biztosítótársaságokhoz ezzel elküldött kárbejelentések száma pedig meghaladja az 1200-at.

Az ügyintézés gyors, a tapasztalatok alapján a legtöbben 20-25 perc alatt töltik ki a kárbejelentőt, és az ügyintézést segíti, hogy az ekar.hu oldalon található egy demo változat is.

Az alkalmazás és a webes felület jelenleg két, Magyarországon biztosított gépjárművet érintő káresemény bejelentésére használható. Többes baleset esetén párosával lehet kitölteni, a papíralapú, kék-sárga nyomtatványt pedig továbbra is mindenki szabadon választhatja a balesetek bejelentéséhez.

Azokban az esetekben, amelyekben az e-kárbejelentő alkalmazás valamilyen okból nem használható (például külföldi vagy biztosítatlan gépjármű esetén), továbbra is a hagyományos kék-sárga nyomtatványra lesz szükség. Amennyiben a balesetben érintett másik gépjármű rendszáma ismeretlen, a rendőrségen be kell jelenteni a káreseményt, majd ezt követően online lehet megtenni a kárbejelentést.

forrás: kamaraonline.hu