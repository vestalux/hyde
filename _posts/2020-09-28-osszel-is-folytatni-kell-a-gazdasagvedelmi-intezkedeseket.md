---
title: Ősszel is folytatni kell a gazdaságvédelmi intézkedéseket
date: 2020-09-28 00:09:00
order: 

---
![A képen a következők lehetnek: 1 személy, öltöny](https://scontent-vie1-1.xx.fbcdn.net/v/t1.0-9/120602537_1052085961890908_7922462514963764124_n.png?_nc_cat=105&ccb=2&_nc_sid=730e14&_nc_ohc=yCZs6Cnyi-AAX83YMIp&_nc_ht=scontent-vie1-1.xx&oh=83b7ae006145c4ba40fda4e5c6043b6a&oe=60238AA1)

Ősszel is folytatni kell a gazdaságvédelmi intézkedéseket, a kiemelt ágazatok védelmét a költségvetés továbbra is jelentős forrásokkal támogatja majd – jelentette ki Varga Mihály pénzügyminiszter az 58. Közgazdász vándorgyűlésen.

Varga Mihály az online konferencián rámutatott: azért van szükség a Gazdaságvédelmi akcióterv folytatására, mert a felmérések szerint a járvány második hullámában a cégek körében megjelent a csődtől való félelem, a lakosság pedig a munkahelye elvesztésétől tart. Hangsúlyozta, hogy a programok kialakításakor arra kell berendezkedni, hogy „együtt kell élni a vírussal” és azzal a helyzettel, amelyet okoz.

Kulcsidőszak lesz 2021 második negyedéve, mivel a vírushelyzet akkor javul, ha megvan a vakcina. A gazdaság visszarendeződésének pedig ez az alapja, addigra az import felívelése és a beszerzésimenedzser-index jelezheti a visszaépülést – mondta a tárcavezető.

Hangsúlyozta, hogy a magyar gazdaság működését biztosítani kell, 2-3 év alatt el kell érni a 2019-es teljesítményt.

A gazdaságvédelmi akciótervben 2485 milliárd forintból 2126 milliárd forintot már kifizetett a költségvetés, további 359 milliárd forint kifizetése van folyamatban – ismertette.

A Lehetőségek a válságban – a járvány előtt és után címmel megtartott előadásában a pénzügyminiszter megismételte, hogy Magyarországot jobb állapotban érte a 2020-as gazdasági sokk, mint a 2008-as. Az idei első negyedév még a növekedés jegyében telt, a második negyedévben erősödött a járvány hatása. Tavasszal szerinte két hibás feltételezés terjedt a magyar közgazdászok körében: az egyik, hogy akkor is lehet növekedni, ha mindenki zsugorodni fog. A tárca „hónapokkal ezelőtt” már 5-6 százalék körülire tette az idei GDP-visszaesés mértékét, amit most már egyre több elemző és intézmény vesz át – mondta a miniszter. A másik tévedés volt visszapattanást feltételezni, ez nem következik be – közölte.

Az utóbbi hetekben stagnáló, lassabb visszaépülést jelez a PM heti gazdasági indexe. A korábbi húzóerőt és erősséget jelentő ágazatok most gyengeséggé váltak – mondta Varga Mihály. Ezek közé sorolta az ipari termelést, a turizmust és a szolgáltató szektort. Fontos eredménynek nevezte, hogy a munkaerőpiacon megindult a visszaépülés.

Azt mondta, hogy idén átmenetileg megemelkedik az államadósság, a mutatóban 5-6 évet lép vissza az ország, mivel ez az ára a visszaépülésnek, a munkahelyek megtartásának. Az államadósság GDP-arányos mértéke 76-78 százalék lehet év végén, mivel a költségvetésnek várhatóan 1400 milliárd forintos bevételkiesése lehet – jelezte.

Kitért arra, hogy az uniós tagországok jelentős kárenyhítő csomagokkal segítik gazdaságaik talpra állását, a magyar csomag mérete a GDP 20 százaléka. A gazdaságvédelmi akcióterv idén 3,7 százalékponttal járul hozzá a magyar GDP-hez, amivel érdemben fékezi a visszaesést.

A lakosság egyre nagyobb szerephez jut az államadósság finanszírozásában. Fontos, hogy a vállalatok, és a lakosság finanszírozási kapacitása megmaradjon. A hitelmoratórium fontos lépés volt, ezen túl a kamattámogatások, állami garanciaprogramok elindítása „szükséges plusz rásegítés” lehet. Meg kell győzni a befektetőket, hogy érdemes Magyarországon befektetni – mondta.

A fiskális politika továbbra is ösztönző marad, vannak mozgósítható tartalékok és uniós források – hangsúlyozta. Varga Mihály szerint a külföldi tőke továbbra is vonzó befektetési célpontnak tartja Magyarországot.

Versenyelőnyt jelent a társasági adó szintje, az iparűzési adó viszont „hosszú távon nem maradhat ebben a formájában”, akkor lehet élni a versenyelőnnyel, ha a települési adók szintje is mérsékelt marad – közölte a pénzügyminiszter.

A jövő feladatai közé sorolta az új üzleti modellek kialakítását, amit a járványhelyzet kikényszerít.

Kis, nyitott országként a kínálati tényezőkre kell összpontosítani, a növekedésben némely ágazat súlya felértékelődik, például az egészségiparé. Ezek is csökkenthetik a függőséget bizonyos ágazatoktól – tette hozzá.

Fontos kormányzati feladatnak nevezte a lakástámogatások folytatását, ami egyszerre gazdaságélénkítő és társadalmi stabilitást adó faktor.

Összegzése szerint a stabil kormányzati felállás egy-egy ország kilábalását segíti, meg tudja gyorsítani.

(Forrás: MTI, fotó: PM)