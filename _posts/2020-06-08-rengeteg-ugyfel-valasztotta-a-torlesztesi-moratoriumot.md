---
title: Rengeteg ügyfél választotta a törlesztési moratóriumot
date: 2020-06-08 00:06:00
order: 

---
![A képen a következők lehetnek: , szöveg, amely így szól: „TÖRLESZTÉSI MORATÓRIUM”](https://scontent-vie1-1.xx.fbcdn.net/v/t1.0-9/103513507_964034537362718_7940262591389064246_n.png?_nc_cat=101&_nc_sid=8024bb&_nc_ohc=2qAMyfd70OgAX_CpuSb&_nc_ht=scontent-vie1-1.xx&oh=27f053e929f9fd22586057590466d745&oe=5F32375A)

A lakossági ügyfelek kétharmada és a vállalati adósok négyötöde, összesen több, mint 2,7 millió ügyfél választotta a törlesztési moratóriumot június elejéig. Mindkét ügyfélcsoportnál az alacsonyabb összegű hiteleknél – tehát vélhetően részben a rosszabb anyagi helyzetben lévő lakossági adósok és a kisebb méretű cégek – választották az átlaghoz képest többen a fizetés átmeneti felfüggesztését.  
  
A kormányzat gyors és határozott döntésének, a Magyar Nemzeti Bank (MNB), illetve a piaci szereplők hatékony kommunikációjának köszönhetően idén június elejéig a háztartási hiteladósok 65,5 százaléka, s a vállalati ügyfelek 79 százaléka döntött a 2020. március 19-től bevezetett hiteltörlesztési moratórium igénybevétele mellett. Mint emlékezetes, a jegybank már a törlesztési moratórium elrendelésekor hasonló arányokra számított.  
  
A mintegy 3,8 millió lakossági hitelszerződésből így közel 2,5 millió ügyfél választotta a fizetés átmeneti felfüggesztését, míg a kb. 285 ezer vállalati hitelszerződés esetében több mint 225 ezren éltek ezzel a lehetőséggel. Ami a hitelvolumeneket illeti, a moratóriumra jogosult összesen 6796 milliárd forintnyi háztartási hitelállományból 3855 milliárd forintnyit érint így a moratórium, a 9692 milliárd forintnyi összes vállalati hitelállományból pedig 5208 milliárd forintnyit.  
  
A moratóriumot választók szerződésszámához képest így a hitelvolumenre vetítve kisebb arányt érint az igénybevétel (a háztartásoknál 57 százalékot, a vállalatoknál pedig 54 százalékot).  
  
Ez azt jelenti, hogy az ügyfelek alapvetően inkább az átlaghoz képest alacsonyabb összegű hitelek esetében vették igénybe nagyobb arányban a törlesztési moratóriumot. A lakosság esetében ez minden bizonnyal azokat (is) jelentheti, akik anyagi körülményei nem engedik/engedték meg nagyobb hitelek felvételét, a vállalatok esetében pedig nagy valószínűséggel a kisebb méretű cégeket, tehát a kkv-kat (is). Mindkét ügyfélkör esetében tehát a sérülékenyebb, az (állami) beavatkozásra leginkább rászoruló társadalmi csoportokat segítette az intézkedés.  
  
Összességében a moratóriumnak köszönhetően közel 2000 milliárd forint maradt a családoknál és a vállalatoknál. Nem kellett a megtakarításokhoz nyúlni, s az ügyfelek – a törlesztések helyett azonnal felhasználható pénz révén – jelentős összegekhez jutottak hozzá.  
  
Magyar Nemzeti Bank