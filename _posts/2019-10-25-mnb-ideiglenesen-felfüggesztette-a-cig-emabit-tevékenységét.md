---
title: MNB ideiglenesen felfüggesztette a CIG EMABIT tevékenységét
date: 2019-10-25 00:10:00
order: 

---
![](/uploads/MNB_logo.jpg)

_Budapest, 2019. október 24. – **Az MNB vizsgálata lezárásáig, de legfeljebb egy évre felfüggesztette a CIG EMABIT Biztosító olaszországi határon átnyúló kezesi és garanciatermékeinek forgalmazását. Az intézkedés célja az ezen állománnyal kapcsolatos jövőbeni esetleges kockázatok mérséklése, s az, hogy ennek érdekében a biztosító mérje fel e kockázatokat, s tegyen lépéseket azok további csökkentésére.**_

A Magyar Nemzeti Bank (MNB) hivatalból indított átfogó és célvizsgálatokat végez a CIG Pannónia Első Magyar Általános Biztosító Zrt.-nél (CIG EMABIT). A vizsgálatok a 2016. szeptember 1-jétől kezdődő időszakra vonatkozóan egyebek közt a biztosító olaszországi, határon átnyúló – különösképpen a kezesi és garanciabiztosításokra vonatkozó – tevékenységét veszik górcső alá.

Az egyik vizsgálathoz kötődően az MNB ma közzétett végzésében ideiglenesen felfüggesztette a CIG EMABIT olaszországi határon átnyúló tevékenysége során új kezességi és garanciabiztosítások megkötését, illetve a már megkötött ilyen szerződések meghosszabbítását. A felfüggesztés a vizsgálatot lezáró döntés meghozataláig, de legfeljebb egy évig marad érvényben.

Az MNB egyúttal kötelezte a CIG EMABIT Biztosítót, hogy haladéktalanul hozzon intézkedéseket biztosítási tevékenységének körültekintő és megbízható, saját pénzügyi helyzetét nem veszélyeztető, megerősített kockázatkezeléssel és kontrollokkal ellátott művelése érdekében, különös tekintettel az olaszországi kezesi és garanciaágazat kapcsán már vállalt biztosítási – és felmerülő működési – kockázatokra.

A jegybank azt követően döntött intézkedéséről, hogy a CIG EMABIT szavatolótőke-megfelelése kedvezőtlen irányba mozdult el az olaszországi ún. „gaming” kezesi biztosítások kapcsán bekövetkezett (és a biztosító tulajdonosa által 2019 augusztusában részben már nyilvánosan is bejelentett) több jelentős káreseménynek köszönhetően.

A vonatkozó olaszországi állomány esetleges további gyarapodása emellett veszélyeztetné az érintett (jelenlegi és esetleges jövőbeni) szerződők, biztosítottak és kedvezményezettek gazdasági érdekeit. Az ügyfélérdekek mellett a biztosítási piac stabilitása, prudens működése is az intézkedés meghozatalát követelte meg.

**Magyar Nemzeti Bank**