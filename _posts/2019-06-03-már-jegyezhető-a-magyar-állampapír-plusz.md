---
title: Már jegyezhető a Magyar Állampapír Plusz
date: 2019-06-03 00:00 AM +0200
menu: false
order: 

---
![](/uploads/97981_copy_1_img_5249.jpg)

**Az új állampapír minden eddiginél kedvezőbb hozamot biztosító, egyszerű konstrukciójú, könnyen elérhető és adómentes.**

Az új állampapírral az egész ország jól jár, nemcsak a magyar emberek számára előnyös, hanem Magyarország stabilitását is erősíti - fogalmazott Varga Mihály hétfői sajtótájékoztatóján.

A Magyar Állampapír Plusz az egyik legbiztonságosabb befektetés, emellett magas, öt év alatt összességében 27,35 százalékos hozamot biztosí, amely a magyar családok jövedelmét növeli és a hazai gazdaságot erősíti - tette hozzá a pénzügyminiszter.

A konstrukció évről-évre növekvő hozamot kínál, fél év után 3,5 százalékot, egy év után 4 százalék kamatot fizet, majd a kamat évente fél százalékponttal növekszik, így az ötödik év végére eléri a 6 százalékot. A június elsejét követően kibocsátott lakossági állampapírok, így a Magyar Állampapír Plusz után sem kell kamatadót fizetni.

A Magyar Állampapír Plusz emellett rugalmas: a kamatforduló napjától számított öt munkanapon keresztül 100 százalékon, azaz veszteség nélkül visszaváltható az addig elért kamatokkal együtt, de az év bármely más napján is hazavihető 99,75 százalékos árfolyamon.

A lakossági állampapíroknak köszönhetően a tavalyi év végére az államadósság devizaaránya a 2010. évi 52%-ról 23%-ra csökkent, így jelentősen csökkent az ország külső sérülékenysége.

A belföldi finanszírozás növekvő arányát a hitelminősítők is kedvezően ítélik meg, ezt már a februári felminősítések alkalmával is kiemelten pozitív tényezőként vették figyelembe. A MÁP Plusz elérhető lesz a Magyar Államkincstár és a Magyar Posta kirendeltségein, a lakástakarék-hálózaton keresztül, valamint várhatóan a kereskedelmi bankok fiókjaiban, és lehetőség nyílik online-jegyzésre is.

Forrás: kamaraonline.hu

(Fotó: PM)