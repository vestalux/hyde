---
title: Digitális Jólét Pénzügyi Védjegy Program indul
date: 2020-10-27 00:10:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/123680523_1079363815829789_7098900920859896350_o.jpg?_nc_cat=105&ccb=2&_nc_sid=730e14&_nc_ohc=fsU5ykJlQC8AX_6szj7&_nc_ht=scontent-vie1-1.xx&oh=b61289bd15e12b41e8d1db554d3008d2&oe=6020EB88)

Digitális Jólét Pénzügyi Védjegy Program indul, abban a magyarországi székhellyel vagy telephellyel rendelkező pénzügyi intézmények, hitelintézetek, biztosítók szerezhetnek minősítést – jelentette be Solymár Károly Balázs, az Innovációs és Technológiai Minisztérium (ITM) digitalizációért felelős helyettes államtitkára.

Hozzátette: a védjegyet a Digitális Jólét Programban (DJP) vezetik be, hogy felhívják a fogyasztók figyelmét a digitális pénzügyi szolgáltatásokra. Minden ágazatban jelen van a digitalizáció, így a pénzügyi szektorban is. Nagyon fontosnak nevezte, hogy az állampolgárok és a vállalkozások bizalommal legyenek a pénzügyi szolgáltatások iránt. Sokszor az szab gátat a digitális pénzügyi szolgáltatások elterjedtségének, hogy nem megfelelő a bizalom szintje ezek iránt, ezért van szükség a védjegy bevezetésére.

Solymár Károly Balázs elmondta: két szinten vezetik be a digitális pénzügyi védjegyet, az első, „alap” szintű minősítés a Digitális Hitelintézet/Biztosító DJP-partner. Ezen a szinten azt vizsgálják a jelentkezőknél, hogy bizonyos alapvető követelményeknek, biztonsági feltételeknek megfelel-e az adott szolgáltató. A második szint, a Kiemelkedő Digitális Hitelintézet, illetve Biztosító védjegyet pedig azok szerezhetik meg, akik ezen túl oktatási, innovációs tevékenységet is végeznek – ismertette. A védjegyre a legalább ötezer ügyféllel rendelkezők nyújthatnak be kérelmet. A minősítés netbank, mobilbank és ügyfélszolgálat központú és technológia. A legnagyobb pénzügyi szolgáltatókkal elkezdték a tárgyalásokat a védjegyről, az egyeztetések folyamatosak.

Jakab László, a Digitális Jólét Pénzügyi Védjegy Tanácsadó Testület elnöke közölte: a digitalisjoletprogram.hu oldalon belül pénzügyi védjegy honlapot hoztak létre, a jelentkezés folyamatos. A kérelmezőknek a bírálata a védjegyről 15 napon belül megszületik. A pénzügyi védjegy program tanácsadó testületében – amely dönt a kérelmekről, és a kritériumok felülvizsgálatáról – az ITM mellett a Pénzügyminisztérium, a Magyar Nemzeti Bank, a Magyar Bankszövetség, a Mabisz és egyéb fogyasztóvédelmi kamarai testületek képviselői vannak jelen. Kiemelten kezelik, hogy a bankok, pénzintézetek a nemrég bevezetett azonnali fizetési rendszer előnyeit kiaknázzák-e – jelezte az elnök. Hozzátette: mindenkinek várják a jelentkezését, annak érdekében, hogy a pénzügyi digitalizáció magasabb szintre emelkedjen Magyarországon.

(Forrás: ITM/MTI)