---
title: Kétmillió bankszámla adatai hiányosak
date: 2019-06-09 00:06:00
order: 

---
![](/uploads/letöltés (5).jpg)

**Június 26-ig még pótolhatóak a hiányzó ügyféladatok a pénzintézeteknél, biztosítóknál; a mintegy kétmillió, eddig még azonosítatlan bankszámla tulajdonosának több mint két hete van erre.**

A Pénzügyminisztérium szombati közleményében arra hívta fel a figyelmet, hogy az azonosítást mielőbb érdemes elvégezni, mert ennek hiányában június 27-től a bankok, takarékszövetkezetek, illetve az egyéb intézmények nem teljesíthetik az érintett lakossági vagy vállalati ügyfeleik megbízásait.

A PM emlékeztet arra is, hogy a pénzmosás és a terrorizmus finanszírozásának hatékony megakadályozása érdekében a magyarországi pénzügyi szolgáltatóknak legkésőbb idén június 26-ig teljeskörű átvilágítással kell rendelkezniük valamennyi ügyfelükről. A pénzintézeteknek két évük volt az adategyeztetésre. A határidő közeledtével a bankoknak is célszerű erősíteni tájékoztatási tevékenységüket annak érdekében, hogy az eddig el nem ért ügyfeleik is pótolhassák hiányzó adataikat.

A magánszemélyek közül azok érintettek, akik a bankkapcsolatukat 2017 júniusa előtt létesítették, és hitelintézetük még nem másolta le személyazonosságukat és lakcímüket igazoló okmányaikat, esetleg nem rendelkezik minden szükséges személyi adatukkal, illetve nem töltöttek ki nyilatkozatot arról, hogy kiemelt közszereplőnek számítanak-e. A kötelező adategyeztetés a jogi személynek minősülő vállalati és egyéb szervezeti ügyfeleket is érinti, nyilatkozni kell a szervezet tényleges tulajdonosáról, valamint annak kiemelt közszereplői státuszáról.

Az azonosítás egyszerű, és akár otthonról, néhány perc alatt elvégezhető. A még hiányzó, szükséges okmánymásolatokat és nyilatkozatot nem csak a hitelintézet személyes felkeresésével, hanem postán is beadhatják. Több hitelintézetnél már lehetőség van arra is, hogy az ügyfelek az illetékes banki ügyintézővel való élő videókapcsolat révén tegyenek eleget a teljeskörű ügyfél-átvilágításnak. A nyilatkozatok az arra alkalmas netbanki csatornán keresztül is megtehetők, továbbá beküldhetők e-mailen.

A lehetőségekről a szolgáltatók honlapjain, telefonos ügyfélszolgálatain kérhető információ.

Forrás: kamaraonline.hu