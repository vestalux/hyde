---
title: Ez most nem egy bankválság, de úgy néz ki, durvább lesz az előzőnél
date: 2020-12-14 00:12:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/131405390_1111518719280965_6292654007806716418_n.png?_nc_cat=101&ccb=2&_nc_sid=730e14&_nc_ohc=DVbIgONDHTAAX8cGclg&_nc_ht=scontent-vie1-1.xx&oh=a343db1ab3b8ad42cafbac10e82d5403&oe=60222B63)

A koronavírus miatt a bankok ügyfeleinek egy része képtelen lesz fizetni tartozásait, és csökken a banki szolgáltatások iránti kereslet is. A McKinsey előrejelzése szerint az előző válságnál is nagyobb, 2700 milliárd dolláros hitelezési veszteséget szenvedhetnek el ezért a világ bankjai a 2020-2024-es ötéves időszakban, bevételeiket pedig 14%-kal, vagyis 3700 milliárd dollárral vetheti vissza a válság. Hosszú, kemény tél vár ismét a bankszektorra, a fejlett országok bankszektorai pedig jövőre veszteségbe fordulhatnak, azonban szerencsére most sokkal felkészültebbek erre, mint 2008-ban.

"A válságállóság tesztje" – ezt a címet adta idei, tizedik alkalommal megjelenő globális banki tanulmányának a McKinsey, a tanácsadócég szükségszerűen a koronavírus hatásai felől nézve mutatja be benne a globális bankrendszer aktuális helyzetét. Miközben a vakcina segítségével várhatóan 9-12 hónap múlva fogunk csak tudni győzelmet hirdetni a járvány felett, a világ országai már a második-harmadik hullámban vannak, és rövid távon ennek bizonytalan gazdasági hatásaival néznek szembe. A fő kérdés így az, mikor tér vissza a gazdaság a 2019-es szinthez és a növekedési pályához. A bankok esetében a McKinsey szerint ez fél évtizedet vehet igénybe.

A mostani válság a történelem legtöbb válságával ellentétben nem bankválság, és bár a bankokat is érinti, nem saját maguk generálták a problémákat, így döntő többségük túl fogja élni ezt a válságot – prognosztizálja a McKinsey. A gazdaságok részleges leállása több tízmillió ember állásveszteségét és több millió cég csődjét jelenti, ezek persze a bankok ügyfelei, amelyek nem fogják tudni fizetni tartozásaikat. A hitelezési veszteségek melletti másik nagy kihívás az, hogy a banki szolgáltatások iránti kereslet is csökken, a megvalósuló forgatókönyvtől függően 1500 és 4700 milliárd dollár között lehet 2020-tól 2024-ig az a bevételkiesés, ami a koronavírus miatt vár a bankokra. Az alapvető forgatókönyvben

3700 MILLIÁRD DOLLÁRNYI BANKI BEVÉTELKIESÉSSEL (AMI TÖBB MINT FÉL ÉVNYI, SOHA BE NEM FOLYÓ BEVÉTELT JELENT) ÉS 2700 MILLIÁRD DOLLÁRNYI HITELEZÉSI VESZTESÉGGEL SZÁMOL A MCKINSEY A VÁLSÁG 2020-2021-ES ELSŐ ÉS A 2022-2024-ES MÁSODIK SZAKASZÁBAN ÖSSZESEN.

Míg a krízis első szakaszában a hitelezési veszteségek, a második szakaszban a bevételek kiesése fájhat jobban a bankoknak.