---
title: Nem emelkedhet a törlesztőrészlet a moratórium után
date: 2020-03-28 00:03:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/91025192_911174625982043_7382046083054043136_n.png?_nc_cat=105&_nc_sid=8024bb&_nc_ohc=JIDJjghWvB4AX96GlUn&_nc_ht=scontent-vie1-1.xx&oh=c205c7b3815d379e8930278f74423d4c&oe=5ECD6A85)

A Magyar Nemzeti Bank (MNB) olyan megoldásokat vár el a pénzügyi intézményektől, amelyekkel a fizetési haladék után – az elhalasztott törlesztések miatt – nem emelkedik az adósok törlesztőrészlete az eredetihez viszonyítva – közölte a jegybank.  
  
Ez az adósok többségénél olyan futamidő-hosszabbítást jelent, ami biztosítja, hogy a havi terhek az eredeti szinten maradjanak, vagy az alá csússzanak, hogy megfizetésük várhatóan ne okozzon majd nehézségeket az ügyfeleknek.  
  
A jegybank közleményében emlékeztet arra, hogy a kormány az MNB javaslatával összhangban törlesztési moratóriumot írt elő az év végéig a vállalatok és a háztartások hiteleire. A döntés havi 400 milliárd forint – az év végéig összesen 3600 milliárd forint – törlesztési teher halasztását jelenti, amlyből a tőketörlesztés mintegy 3150 milliárd forintot, míg a kamatok és díjak közel 450 milliárd forintot tesznek ki.  
  
Az ügyfelek fizetési kötelezettségeit nem engedték el, a moratórium, azaz a fizetési haladék egy elővigyázatossági intézkedés, melynek célja, hogy az átmeneti likviditási nehézségek ne eredményezzenek tartós és elmélyülő gazdasági problémákat. A fizetési haladék lejárta után az adósoknak teljesíteniük kell az elmaradt törlesztéseket – mutat rá közleményében az MNB.  
  
(Forrás: MTI)