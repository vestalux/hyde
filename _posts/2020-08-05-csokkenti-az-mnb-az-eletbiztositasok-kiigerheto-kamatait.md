---
title: Csökkenti az MNB az életbiztosítások kiígérhető kamatait
date: 2020-08-05 00:08:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/117378886_1011561642610007_7805870426145661516_o.png?_nc_cat=103&_nc_sid=8024bb&_nc_ohc=L81FnAgLJMkAX_ooKgB&_nc_ht=scontent-vie1-1.xx&oh=79e92625016f05322a2b97ebb8522b94&oe=5F5F93F0)

Januártól a forintalapú hagyományos élet-, nyugdíj-, egészség- és járadékbiztosítások technikai kamata 2,3 százalékról 1,8 százalékra, az euróalapú konstrukcióké 1,1-ről 0,6 százalékra csökken – közölte a Magyar Nemzeti Bank (MNB).

A jegybanki rendelet a technikai kamatok felső határát szabja meg, a biztosítók alacsonyabb értéket is meghatározhatnak. A technikai kamatot a szerződéses feltételeikben rögzíteniük kell, és minden évben jóvá kell írniuk. Többségük vállalja azt is, hogy a technikai kamaton felüli többlethozam nagyobb részét – jellemzően 80-90 százalékát -szintén jóváírja az ügyfeleknek – tették hozzá.

A unit-linked biztosításoknál nincs technikai kamat, így a hozamuk attól függ, hogy a választott kockázatú befektetések árfolyama miként változott.

Az MNB a hosszú lejáratú állampapírok, illetve az eurózóna tagállamaiban kibocsátott kötvények hozamcsökkenése miatt változtatott. Az új kamatmértékek a biztosítási piac biztonságos működését szolgálják, mivel védelmet nyújtanak a felelőtlen kamatígéretekkel szemben – indokolták a döntést.

A kamatmérték megváltoztatásáról az MNB előzetesen szakmai konzultációt folytatott a biztosítási piac szakmai érdekképviseleteivel is.

Az új technikai kamatok a 2021. január 1-jétől megkötött új szerződésekre vonatkozik, a korábban megkötött életbiztosítások technikai kamatát a döntés nem érinti. A technikai kamatláb mértéke legutóbb 2016. július 1-jével változott.

(Forrás: MTI)