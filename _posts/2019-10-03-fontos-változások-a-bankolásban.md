---
title: Fontos változások a bankolásban
date: 2019-10-03 00:10:00
order:

---
![](/uploads/45.jpg)

**Fontos változások lépnek életbe a bankolásban, a vonatkozó európai uniós irányelv (PSD2 szabályozás) számos pontja lépett hatályba szombaton, ami a mindennapi pénzügyek intézését is érinti, az internetes kártyás fizetési mód egyelőre a megszokott marad.**

Az **Erste Bank** közleménye szerint módosulhat az internetbanki belépés folyamata, és akár az ötezer forint alatti érintéses fizetések esetén is kérhetik a PIN-kódot a boltokban most szeptember 14. után.

Az internetbanki belépéshez ezentúl nem elég a felhasználónév és a jelszó, a bankoknak még egy módon meg kell győződniük, hogy valóban az ügyfelük kívánja használni a szolgáltatást. Bankonként különböző lesz a mobilos azonosítás formája. Mivel ez gyakorlatilag csak a mobiltelefon lehet, mindenkinek ajánlatos ellenőriznie, jó mobilszámot adott-e meg a bankjának.

Az erős azonosítás bevezetésével változik az érintéses fizetések rendszere is. Eddig az ötezer forint alatti érintéses fizetéseknél nem kellett PIN-kód - szeptember 14. után előfordulhat, hogy kelleni fog.

Öt érintéses fizetés, vagy összesen 150 euró (mintegy 48 ezer forint) összegű érintéses fizetés után (a több, kisebb értékű fizetés összege összeadódik) a banknak meg kell győződnie arról, hogy valóban a tulajdonos használja a kártyát - vagyis PIN-kódot kell kérnie.

Ha időközben volt nagyobb összegű PIN-kódos vásárlás vagy készpénzfelvétel, akkor az azonosításnak minősül, és a számlálás újraindul.

Szeptember közepétől jön a nyitott bankolás is, ami azt jelenti, a bankoknak biztosítaniuk kell, hogy ügyfeleik engedélyt adhassanak külső szolgáltatóknak a számlához való hozzáférésre. Ez a gyakorlatban azt jelenti, hogy az ügyfelek pénzügyeinek egyszerűbb intézéséhez kidolgozott webes vagy mobilos alkalmazások elkérhetik a számlaszámot, majd engedélyt kérnek arra, hogy megismerjék a számlaegyenleget, akár a teljes számlatörténetet, sőt arra is, hogy megbízásokat fogadjanak és kezeljenek, vagyis az ügyfél megbízásából utalást kezdeményezzenek annak számlájáról.

Az ügyfél döntése, hogy kivel oszt meg adatot, őt megkeresni pedig csak olyan szolgáltatók jogosultak, akik rendelkeznek a **Magyar Nemzeti Bank** (MNB) engedélyével.

Az előzetes tervekkel ellentétben ugyanakkor egyelőre nem változik az internetes kártyás fizetés módja. Az **MNB Pénzügyi Stabilitási Tanácsa** szeptember 10-én további 12 hónap felkészülési időt engedélyezett a szolgáltatóknak az erős ügyfélhitelesítés bevezetésére. Jelenlegi elképzelések szerint jövő szeptembertől már az internetes vásárlásoknál sem lesz elegendő a bankkártya adatait ismerni _(kártyaszám, név, lejárat és a hátsó oldalon lévő három számjegyű CVV/CVC-kód)_, a banknak ebben az esetben is meg kell győződnie arról, hogy valóban a tulajdonos használja a kártyát, például egy, a mobiltelefonra küldött ellenőrző kód megadásával.

_(Forrás: MTI; kamaraonline)_
