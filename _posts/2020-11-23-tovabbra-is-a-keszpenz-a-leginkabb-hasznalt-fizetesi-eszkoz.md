---
title: Továbbra is a készpénz a leginkább használt fizetési eszköz
date: 2020-11-23 00:11:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/129638449_1104064256693078_1974930560090307820_n.png?_nc_cat=100&ccb=2&_nc_sid=730e14&_nc_ohc=RZlgTxrnJqcAX9lzdHL&_nc_ht=scontent-vie1-1.xx&oh=de8a2b7c429d9dcee6690f0d02f734df&oe=60220D20)

Továbbra is a készpénz a leginkább használt hazai fizetési eszköz, de a korábbi évekhez képest jelentősen megnőtt a különböző készpénzkímélő fizetési megoldások volumene – közölte az Elektronikus Fizetési Szolgáltatók Szövetsége (EFISZ) a tagjai közreműködésével készíttetett szeptember-októberi országos reprezentatív közvélemény-kutatás alapján.

A szövetség ezúttal megyeszékhely-szintű városi felmérés keretében vizsgálta a magyar lakosság elektronikus fizetéssel kapcsolatos ismereteit, preferenciáit és igényeit a koronavírus okozta megváltozott helyzetben.

Az összefoglaló szerint a hazai lakosság egyre nagyobb számban használ korszerű infokommunikációs eszközöket, és ezeken az eszközökön egyre többen vesznek igénybe elektronikus fizetési szolgáltatásokat.

A fogyasztói szokások elemzéséből kiderült, hogy a prepaid kártyákra épülő szolgáltatásokban továbbra sincs robbanásszerű növekedés, ugyanakkor a mobilfizetési megoldások népszerűsége nő.

Az elektronikus fizetési szolgáltatásokban egyre népszerűbbek a QR-kód alapú megoldások, ugyanakkor a felhasználók már figyelnek a szolgáltatások árára is, és ez a választási preferenciáikat is befolyásolja.

A kutatás rávilágított arra is, hogy a felhasználók kezdenek egyre tudatosabbak lenni.

Veres Mihály, az EFISZ elnöke kifejtette: a járványügyi helyzetben egyre nyitottabbak lettek a felhasználók a korszerű digitális szolgáltatásokra és az ezekhez kapcsolódó elektronikus fizetési lehetőségek alkalmazására. Ezek a szolgáltatások segíthetik a gazdaság működésének fenntartását ebben a pandémiás helyzetben is.

A felhasználók nyitottsága egyben lehetőséget is jelenthet a hazai vállalkozásoknak, hogy korszerű, innovatív és versenyképes megoldásokkal jelenjenek meg a piacon, tovább növelve ezzel a gazdaság ellenállóképességét – tette hozzá.

(Forrás: MTI)