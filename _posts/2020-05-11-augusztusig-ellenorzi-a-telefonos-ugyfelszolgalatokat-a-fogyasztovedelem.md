---
title: Augusztusig ellenőrzi a telefonos ügyfélszolgálatokat a fogyasztóvédelem
date: 2020-05-11 00:05:00
order: 

---
![A képen a következők lehetnek: 2 ember, közeli](https://scontent-vie1-1.xx.fbcdn.net/v/t1.0-9/95903509_941912809574891_3982411247285960704_n.png?_nc_cat=103&_nc_sid=8024bb&_nc_ohc=rZQk86ufMSQAX-8wIGO&_nc_ht=scontent-vie1-1.xx&oh=7539daa6adace8567b873b9709a23c19&oe=5EF22B81)

A fogyasztóvédelem áprilistól augusztusig ellenőrzi az ügyfélszolgálatok működtetésére kötelezett vállalkozásoknál a jogszabályi előírások, például a maximális várakozási idő betartását.  
  
A koronavírus-járvány és a veszélyhelyzeti intézkedések idején, a személyes ügyintézési lehetőségek hiányában megnő a telefonos és online ügyfélszolgálatok jelentősége. A fogyasztóvédelem áprilistól augusztusig ellenőrzi az ügyfélszolgálatok működtetésére kötelezett vállalkozásokat annak érdekében, hogy a fogyasztók ügyeiket végeláthatatlan várakoztatás nélkül intézhessék el távolról is. Az elmúlt évek tapasztalatai alapján jól állunk e téren: az ellenőrzött esetek 96 százalékánál az előírt időn belül megkezdődött az érdemi ügyintézés.  
  
A kapcsolódó szabályok három éve megtörtént pontosítása előtt a fogyasztók gyakran tapasztalták, hogy ügyeik kezelése csak felesleges, időrabló várakozás után vette kezdetét. A módosított rendelkezések szerint az ügyfélszolgálat működtetésére kötelezett vállalkozások esetében a kapcsolás létrejöttétől számított legfeljebb 5 percen belül meg kell kezdeni az ügy érdemi intézését. Az előírások e főszabálytól csak nagyon kivételes esetben, például rendkívüli időjárási körülmények miatt engednek eltérést. A szabályváltozás a magyarországi szolgáltatóknál lényegében megszüntette azt a gyakorlatot, hogy a telefonálókat menüpontok hosszadalmas kapcsolgatására kényszerítették, és akár negyedórákba is beletelt, mire többszöri nekifutásra végre elértek egy ügyintézőt.  
  
A folyamatok gördülékenységét biztosítja az is, hogy a panasszal kapcsolatos élőhangos ügyintézést a vállalkozó köteles a telefonos ügyfélszolgálat menüsorrendjének első helyére tenni úgy, hogy a belépéshez nincs szükség a fogyasztó beazonosítására, és közben reklám sem hangzik el. Így a fogyasztó a konkrét reklamációs ügyben a menüsor végigfuttatása és az almenüpontok kiválasztása nélkül, azonnal az ügyintéző kapcsolása mellett dönthet. A fogyasztóvédelmi ellenőrzések rendszeresek annak érdekében, hogy a vállalkozások betartsák a telefonos ügyfélszolgálatra vonatkozó szabályokat.  
  
Keszthelyi Nikoletta fogyasztóvédelemért felelős helyettes államtitkár kiemelte: „A tavalyi vizsgálat során a hatóság szakemberei közel 400 próbahívásból mindössze 15 esetben tapasztalták az ún. 5 perces szabály megsértését. A színvonal megőrzése érdekében a telefonos ügyfélszolgálatok Innovációs és Technológiai Minisztérium által elrendelt ellenőrzése 2020-ban is folytatódik, amelyre a veszélyhelyzeti korlátozások miatt most még inkább szükség van. A kollégák április óta ellenőrzik a hazai közszolgáltatókat, például az áram- vagy internetszolgáltató társaságokat. Az eredményeket a minisztérium a vizsgálat lezárása után, augusztus második felében közli. A hatóság minden esetben a jogsértés megszüntetésére kötelezi a szabályszegő vállalkozásokat, de azok akár pénzbírságra is számíthatnak, amelyet tavaly több mint 2,5 millió forint összegben szabtak ki.”  
  
(Forrás: ITM Kommunikáció)