---
title: Népszerű az azonnali fizetés
date: 2020-04-28 00:04:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/94988368_934868690279303_7148322149013389312_o.png?_nc_cat=100&_nc_sid=8024bb&_nc_ohc=u8NPpaP0SuUAX-HCwdL&_nc_ht=scontent-vie1-1.xx&oh=1623b85bc12aa257b6438b0c7ad5c930&oe=5ECC124E)

Az azonnali fizetés működésének első havi tapasztalatai is azt mutatják, hogy igény volt a kényelmes és folyamatosan elérhető utalási szolgáltatásra. A jelentős forgalom, a nagyszámú esti, illetve hétvégi tranzakció és a már induláskor beregisztrált több tízezer másodlagos számlaazonosító azt jelzi, hogy a fogyasztók és vállalati ügyfelek részéről is pozitív fogadtatása volt az új, magasabb szintű fizetési szolgáltatásnak.

A 2020. március 2-i indulást követő első hónapban a bankok egymás között 9,3 millió darab átutalást továbbítottak sikeresen, több mint 1 363 milliárd forint összértékben. A tranzakciók átlagos értéke 146 ezer forint volt. Hétköznapokon átlagosan napi 385 ezer, míg hétvégenként 106 ezerdarab tranzakció teljesült az azonnali rendszerben. A vizsgált időszakban a legtöbb tranzakció március 10-én volt, közel 590 ezer darab, míg a legnagyobb értékben március 20-án hajtottak végre tranzakciókat 75,6 milliárd forint értékben. Ezeket a számokat tovább növelik a bankon belül lebonyolított azonnali átutalások is, így az azonnali fizetés tényleges használata ennél is szélesebb körű volt. A korábbiakban a napközbeni elszámolási platformon feldolgozott átutalások mintegy 40 százaléka a rendszer indulásakor automatikusan átcsatornázódott az új platformra és ez várhatóan tovább nő majd szeptember 1-től, amikortól lehetőség lesz a nem kötelezően azonnali feldolgozású tranzakciók (pl. vállalati kötegelt átutalások) benyújtására is az azonnali fizetési rendszerben. Egyes napokon a GIRO rendszere már közel 600 ezer tranzakciót számolt el, a jelentős terhelés többek között a márciusi adófizetési kötelezettségek teljesítésének is köszönhető, melyek szintén sikeresen teljesültek. A központi infrastruktúrán feldolgozott tranzakciók túlnyomó többsége még a legforgalmasabb időszakokban is 5 másodpercen belül, 92%-uk pedig mindössze 2 másodperc alatt került lebonyolításra. A folyamatos (24/7/365) elérhetőség előnyeit jelzi, hogy a tranzakciók 31%-át indították a jelenlegi napközbeni elszámolás üzemidején kívül, a hétköznap éjszakai vagy a hétvégi időszakban. A hétvégéken lebonyolított több mint 853 ezer tranzakció óránkénti megoszlása némileg eltér a hétköznapokétól, míg hétköznap a 11 óra körüli időszakban mutatkozik csúcsterhelés, addig hétvégén ez inkább az esti órákban tapasztalható.

Az azonnali fizetés egyik fontos újdonsága az ügyfelek kényelmét szolgáló másodlagos számlaazonosítók bevezetése, amelyből már több mint 32 ezret regisztráltak az első hónap során. A banki ügyfelek közel egyenlő arányban regisztráltak telefonszámokat és email-címeket, míg az elsősorban a vállalati ügyfelek esetében lényeges adószámok, illetve adóazonosítók aránya 7 százalék volt. Már az indulást követő első időszakban több ezer tranzakciót indítottak a felhasználók másodlagos azonosítók használatával, ami jól jelzi az ügyféligényt erre a szolgáltatásra.

Az azonnali fizetési szolgáltatás elindulásával lehetővé vált, hogy a banki ügyfelek bárkinek másodperceken belül küldjenek pénzt bármely időpontban. Ennek köszönhetően akár a fizetési helyszínén, akár pedig személyes jelenlét nélkül is lehetséges kényelmesen, a nap bármely részében fizetéseket teljesíteni. Az azonnali fizetések mind szélesebb körű használatát a legtöbb bank mobilalkalmazással is támogatja, ezek között több olyan is van, amely már a március 2-i indulástól kezdődően lehetővé teszi azt, hogy a telefonunk névjegyzékéből válasszunk ki telefonszámokat, így még egyszerűbbé válik a tranzakciók kezdeményezése. Ezekkel a funkciókkal a fizetési helyzetek túlnyomó többségében már most is egyszerűen használható az azonnali fizetés.

A hazai bankok széleskörű fejlesztésekbe kezdtek az azonnali fizetésen alapuló innovatív kiegészítő szolgáltatások terén. A következő időszakban számos pénzforgalmi szolgáltató tervezi az azonnali fizetésen alapuló pénzforgalmi szolgáltatásainak további bővítését. Ezen folyamat első lépéseként több intézménynél elérhető lesz már rövidtávon is a fizetési kérelmek küldésének és fogadásának lehetősége, ez az MNB felmérései alapján várhatóan az ügyfelek több mint 80 százalékát érinti majd, akik számára nagyban kiszélesíti majd az azonnali fizetés használati lehetőségeit. Számos bank tervezi emellett, hogy mobilalkalmazását képessé tegye QR-kódok beolvasására, illetve megjelenítésére, valamint érintéses technológia támogatására, ami többek között az azonnali fizetésen alapuló kiskereskedelmi vásárlások elterjedését segítheti számottevően.

Az azonnali fizetés a koronavírus szempontjából is biztonságos megoldást jelent, mivel használatával fizikai jelenlét, közvetlen kapcsolat és a lakhelyünk elhagyása nélkül is küldhetünk pénzt rokonainknak, ismerőseinknek és pénzügyi partnereinek, vagy vásárolhatunk termékeket és szolgáltatásokat. A pénzküldés egyszerűsítése érdekében célszerű a szolgáltatási szektorban dolgozó vállalkozásoknak (futár, fodrász, villanyszerelő stb.) regisztrálni valamelyik másodlagos azonosítójukat (telefonszám, email-cím, adóazonosító), mert ebben az esetben könnyen és azonnal, a helyszínen kifizethetjük nekik érintésmentesen az elvégzett munkát. A szolgáltatás ugyanakkor például adománygyűjtés szempontjából is előnyös lehet, mivel a hosszú számlaszám helyett a karitatív szervezeteknek elegendő a könnyebben megjegyezhető másodlagos azonosítóikat regisztrálniuk és megjeleníteniük a nyilvános felületeken, ezt követően pedig az adományozók a korábbiaknál lényegesen egyszerűbben és gyorsabban tudják elküldeni felajánlásaikat.

Forrás: MNB