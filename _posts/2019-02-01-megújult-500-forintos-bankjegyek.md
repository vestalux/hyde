---
title: Megújult 500 forintos bankjegyek
date: 2019-02-01 00:00:00 +0100

---
Február 1-jétől fokozatosan jelenik meg a készpénzforgalomban a megújított 500 forintos bankjegy, amelynek a széles körű elterjedése néhány hónapon belül várható a Magyar Nemzeti Bank (MNB) előrejelzései szerint.

 

A forgalomban levő - 2018 előtt kibocsátott - régi 500 forintos bankjegyekkel 2019. október 31-ig lehet fizetni, ezt követően az MNB bevonja azokat, így 2019. november 1-től már csak az új 500 forintos bankjegyek használhatóak. A bevonási határnapig be nem váltott, régi bankjegyek sem veszítik el az értéküket, hiszen azok minden bank- és postafiókban három évig, a jegybank lakossági pénztárában pedig húsz évig díjmentesen átválthatók - azonos címletű - törvényes fizetőeszközre.

Az MNB felhívja minden parkoló-, menetjegy-, ital- és áruautomata üzemeltető figyelmét, hogy mielőbb készítsék fel berendezéseiket az új 500 forintosok elfogadására annak érdekében, hogy a lakosság az új bankjegyekkel is zökkenőmentesen használhassa ezeket az automatákat.

A forint bankjegyeket érintő változásokról az MNB honlapjának Bankjegy és érme oldalán további naprakész, részletes információk érhetők el.

Pataki Tibor, az MNB készpénzlogisztikai igazgatóságának vezetője csütörtökön a megújított 500 forintos bankjegyről az M1 aktuális csatornán elmondta, hogy vöröses piros lesz a színe, közepén egy vágtató ló motívuma látható, amely forgatásra elszíneződik. A papírpénzt ellátták hologram fóliával, illetve olyan jelzésekkel is, amelyek csak UV lámpa alatt láthatók. Kiemelte, Magyarország még soha nem volt olyan jó helyzetben a hamisításokat tekintve, mint most: voltak olyan évek, amikor 10-12 ezer darab hamisítvány is előfordult, míg tavaly a számuk nem érte el az 500-at. Ez pedig vélhetően a megújult bankjegyeknek is köszönhető - tette hozzá az MNB igazgatója.

(Forrás: MTI, MNB)