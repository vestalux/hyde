---
title: A Budapest Bank csatlakozik a Takarék Csoport és az MKB együttműködéséhez
date: 2020-06-02 00:06:00
order: 

---
![A képen a következők lehetnek: egy vagy több ember és túra/szabadtéri](https://scontent-vie1-1.xx.fbcdn.net/v/t1.0-9/101254359_959536721145833_5889831108480073728_n.png?_nc_cat=109&_nc_sid=8024bb&_nc_ohc=BwWzzKXlxbwAX_nvBgT&_nc_ht=scontent-vie1-1.xx&oh=9edfda4c65210bf5441b8b08ab9df324&oe=5F04E38E)

A Budapest Bank Zrt. (BB) csatlakozik az MTB Magyar Takarékszövetkezeti Bank Zrt. (MTB) és az MKB Bank Nyrt. (MKB) stratégiai együttműködéséhez, amelyben egy hazai tulajdonú bankcsoport létrehozásának keretrendszerét vizsgálják meg és készítik elő.  
  
Az MTB, mint a Takarék Csoport központi bankja, és az MKB május 15-én írt alá szándéknyilatkozatot egy közös pénzügyi holding társaság létrehozásáról, amelyhez kedden csatlakozott a BB.  
  
A pénzintézetek a Magyar Bankholding Zrt.-t három egyenlő tulajdonrésszel alapítják meg.  
  
A Takarékbank, az MKB és a BB összesen csaknem 1,9 millió ügyfelet szolgál ki, a hazai bankfiókhálózat közel felét, több mint 920 fiókot működtetik, együttes mérlegfőösszegük megközelíti az 5800 milliárd forintot, amivel Magyarország második legnagyobb bankcsoportjává válhatnak.  
  
A Budapest Bank jelentős lakossági, mikro- és kkv-portfóliója jól illeszkedik a Takarék Csoport és az MKB Csoport ügyfélköréhez, mindenekelőtt a lakossági személyi kölcsönök, hitelkártyák, áruhitelek és gépjármű lízing terén elfoglalt piaci pozíciója, valamint a mikro- és kkv-szektorra szabott standard hitelei révén erősítheti a stratégiai együttműködést. A Budapest Bank csatlakozásával nagyobb piaci jelenlét és versenyképesebb fellépés lehetősége nyílhat meg a résztvevők számára, ami jobban szolgálhatja a gazdaságpolitikai célokat és a járványhelyzet okozta gazdasági visszaesést követő talpra állást – áll a közleményben.  
  
A Magyar Bankholding Zrt. leendő elnök-vezérigazgatója Vida József, az igazgatóság tagjai Balog Ádám, az MKB Bank elnök vezérigazgatója, Lélfai Koppány, a BB elnök-vezérigazgatója, Bencze András, Tajthy Attila és Vida József. Korábbi közlés szerint az alapítási engedély iránti kérelmet május végén nyújtják be a Magyar Nemzeti Bankhoz. Az egyesülésről, az együttműködés formájáról a bankok tulajdonosai a későbbiekben nemzetközi szakértők bevonásával döntenek.  
  
Mager Andrea, a nemzeti vagyon kezeléséért felelős tárca nélküli miniszter a hírrel kapcsolatban elmondta: a kormány azzal bízta meg, hogy folytasson tárgyalásokat a potenciális pénzintézetekkel a Budapest Bankban fennálló többségi állami tulajdon megszüntetése érdekében. Az MTB és az MKB stratégiai együttműködéséhez történő csatlakozás lehetővé teszi, hogy a Budapest Bank vonatkozásában a magyar állam valamennyi célja megvalósulhasson. Amennyiben az együttműködő partnerek tárgyalásai sikeresek lesznek, akkor a hazai bankrendszer konszolidációja révén erősödhet a verseny a hazai pénzügyi szektorban, valamint a pénzintézeti szektor ötven százalékának magyar tulajdonban tartása válságállóbb pénzügyi rendszert és magasabb hitelezési aktivitást eredményezhet – fejtette ki.  
  
Hozzátette: nem elhanyagolható az sem, hogy a három pénzintézet között meglévő szinergiák kiaknázásával komoly értéknövekedés érhető el, ugyanis létrejöhet egy olyan univerzális nagybank, amely azon túl, hogy egyedülálló kis- és középvállalkozási szakértelemmel rendelkezik, a magyar vállalkozások és a lakosság számára teljeskörű, magas minőségű pénzügyi szolgáltatást képes nyújtani az ország egész területén.  
  
Közölte, a Budapest Bank értékesítési koncepciójának elemzése során több opciót is megvizsgáltak, a pénzügyi holding is szerepelt a javaslatok között. A koronavírus járvány hatására felgyorsult, kihívásokkal teli bankpiaci környezet pedig a Budapest Bankot és a tulajdonos magyar államot is konkrét lépésekre ösztönözte. Nem utolsó sorban a magyar állam kisebbségi tulajdonosként és stratégiai befektetőként továbbra is jelen kíván lenni a hazai bankpiacon, az MTB és MKB piaci alapú együttműködéséhez történő csatlakozás erre is lehetőséget ad – fejtette ki.  
  
(Forrás: MTI)