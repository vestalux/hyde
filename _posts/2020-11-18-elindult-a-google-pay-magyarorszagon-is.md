---
title: Elindult a Google Pay Magyarországon is
date: 2020-11-18 00:11:00
order: 

---
![A képen a következők lehetnek: telefon és étel](https://scontent-vie1-1.xx.fbcdn.net/v/t1.0-9/129364191_1104065443359626_2867370319950067342_o.jpg?_nc_cat=109&ccb=2&_nc_sid=730e14&_nc_ohc=CPz7uAxRJMsAX_w4ngH&_nc_oc=AQnoMYl2ZYrB2Lh0SuJ8_-3jZf2BsXtMdpEXbBNHIOWmGER3xl4Xo802KSnTtx6oaac&_nc_ht=scontent-vie1-1.xx&oh=569ea60f095c0d9b7f7acc1f27b29ad1&oe=60226262)

Újabb európai országokban tette elérhetővé a Mastercard kártyakibocsátó partnerei együttműködésével a Google Pay mobiltelefonos fizetési szolgáltatást, amely Magyarországon most a Revolut, a Curve, valamint a Monese szolgáltatóknál indult el.

Magyarország mellett Ausztriában, Bulgáriában, Észtországban, Görögországban, Lettországban, Litvániában, Hollandiában, Portugáliában és Romániában vált elérhetővé a szolgáltatás.

A Mastercard a szolgáltatást több kibocsátóval és fintech céggel együttműködve biztosítja, többek között a Banca Transilvania, a Bunq, a CEC Bank, a Curve, az LHV Pank, a Monese, az N26, a Paynetics, a Revolut, a Swedbank, az Unicredit Bank Romania és a Viva Wallet ügyfelei élhetnek a lehetőséggel.

A Google Pay használatával a felhasználók a mobiltelefonjukkal fizethetnek bárhol, ahol érintésmentes tranzakciókat fogadnak, a szolgáltatáshoz arra alkalmas, Android rendszerű eszközre van szükség.

A felhasználóknak a kártyakibocsátó bankjuk mobilbanki alkalmazásában kell a használni kívánt Mastercard kártyájukat hozzáadni a Google Pay alkalmazáshoz.

A fizetés során sem a Google Pay-t, sem a mobilbanki alkalmazást nem kell újra és újra megnyitni, és internetkapcsolatra sincs szükség, elég ha a vásárló közvetlenül a fizetés előtt feloldja a telefonját.

A fizetés biztonságát a Mastercard tokenizációs technológiája garantálja. A megoldás úgy védi meg a kártyabirtokos adatait, hogy a fizikai kártyaszámot egy úgynevezett „tokennel”, vagyis egyedi, minden fizetésnél változó kártyaszámmal cseréli fel.

A Mastercard közleménye szerint a világjárvány kezdete után az érintésmentes fizetési tranzakciók aránya közel 80 százalékra ugrott Európa-szerte. A fogyasztók kevesebb készpénzt kezdtek használni, és a gyors, biztonságos, érintésmentes fizetési módokra váltás várhatóan kiállja majd az idő próbáját.

(Forrás: MTI, fotó: Mastercard)