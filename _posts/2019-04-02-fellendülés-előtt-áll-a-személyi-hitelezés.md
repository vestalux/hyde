---
title: Fellendülés előtt áll a személyi hitelezés
date: '2019-04-02 00:00:00 +0200'
menu: false
order: ''

---
**![](/uploads/10.jpg)Vasárnap hatályba lépett az a jogszabályváltozás, ami jelentősen egyszerűbbé teszi a pénzügyi intézményeknek, hogy online-hiteltermékeket vezessenek be Magyarországon.**

Az **EY** tanácsadó cég szerint ennek következtében jelentősen fellendülhet az online személyi kölcsönök piaca, várhatóan egyre nagyobb számban fordulnak majd elő olyan konstrukciók, amelyekkel gyakorlatilag bárhonnan és bármikor igényelni lehet személyi kölcsönt.

A szerződéskötés menetének változása miatt már a kérelem beküldése után rövid időn belül megérkezhet az ügyfél számlájára a kért összeg, különös tekintettel az ez év júliusában bevezetni tervezett azonnali átutalási rendszer által lehetővé váló szolgáltatásokra.

_Csonga Péter_, az EY tanácsadója elmondta: „a szektor szereplői számára heteken belül megnyílik az út az innovatív termékek egyszerűsített piaci bevezetése előtt, a versenyelőny megszerzéséhez olyan szolgáltatást kell kialakítaniuk az intézményeknek, amely egyben ügyfél- és felhasználóbarát is."

Hozzátette: a pénzintézeteknek emellett gyakorlatban is biztosítaniuk kell a megfelelő informatikai infrastruktúrát, kockázatkezelési rendszereket, adatkezelési és védelmi protokollokat. Ezek gyors és hatékony bevezetéséhez sok esetben nem elegendőek a pénzügyi intézményeken belüli erőforrások, így külső szakértőt is érdemes bevonni a folyamatba.

Az EY szakértője jelezte: további könnyítés,hogy a jogszabályok az idei év eleje óta sok esetben már nem követelik meg az ügyfél-azonosításkor a valós idejű videókapcsolatot. Ez egyrészt jelentős javulást eredményezhet az úgynevezett ügyfélélmény tekintetében, másrészt tovább támogathatja a banki nyitvatartási időn kívüli szolgáltatások elterjedését.

(forrás: kamaraonline.hu)
