---
title: 'Babaváró hitel: lépésről lépésre mutatjuk, hogyan kell igényelni'
date: 2019-07-07 00:07:00
order: 

---
![](/uploads/94748.jpg)

**Ennek a hitelnek az igénylése összetettebb folyamat, mint egy szabad felhasználású személyi kölcsöné, ezért érdemes végiggondolni, hogy milyen teendőink vannak hitelkérelem benyújtása előtt. A Bank360 szakportál összegyűjtötte a legfontosabb információkat és megkérdezték a bankokat is, hogy mire számíthatnak a párok az igénylés folyamán.**

**Jogosultság ellenőrzés**

Először is meg kell felelni azoknak a feltételeknek, amelyeket a babaváró hitelre vonatkozó rendelet rögzít. Ehhez a legegyszerűbb, ha kitöltik a [jogosultság ellenőrző kérdőívet](https://bank360.hu/babavaro-hitel). Csak válaszolni kell a kérdésekre igennel vagy nemmel, és az eredmény azonnal megjelenik a képernyőn.

A babaváró támogatás feltételei [június 26-án változtak](https://privatbankar.hu/szemelyes_penzugyek/megsem-bukjak-a-tamogatast-azok-akiknek-juliusban-szuletik-a-gyermeke-326918), és elérhetővé vált a kedvezményes hitel azoknak a pároknak is, akik szerepelnek a passzív KHR listán. Ugyanakkor a bankok saját hatáskörben dönthetik el, hogy befogadják-e a passzív KHR-es tartozással rendelkező ügyfelek kölcsönigényét.

**Jövedelmi feltételek ellenőrzése**

Ha a rendeletben szereplő feltételeknek megfelelnek a párok, akkor a következő lépés, hogy ellenőrizzék a banki kondíciókat. Ezen a téren [akár több tízezer forintos különbség is lehet a bankok között](https://bank360.hu/blog/kiszamoltuk-nem-kell-havi-200-ezer-forint-minimum-jovedelem-a-babavaro-hitelhez), mivel van, ahol elég lesz a minimálbér is, míg máshol 180 ezer forintos összejövedelmet várnak el az igénylő házaspártól. A [babaváró hitel kalkulátorral](https://bank360.hu/babavaro-hitel)néhány adat megadásával megnézhetik, hogy a jövedelmük melyik banknál lesz megfelelő.

Adjuk meg a következőket:

* hitelösszeg,
* futamidő,
* nettó jövedelem (a házaspár együttes igazolt nettó jövedelme),
* a gyermekek tervezett születési dátuma.

**Milyen jövedelmet vesz figyelembe a bank?**

A Bank360 készített egy listát, hogy pontosan milyen jövedelmet fogadnak el a bankok:

* alkalmazotti magyarországi jövedelem: a legjobb, ha átutalással kapja az igénylő a fizetését, de az engedékenyebb bankok készpénzben érkező jövedelmet is elfogadják,
* alkalmazotti külföldi jövedelem: ez bankfüggő, nem minden bank fogadja el, mivel a munkáltatói igazolás lefordítása túl sok időt vehet igénybe,
* magyarországi nyugdíj,
* magyarországi vállalkozói jövedelem,
* osztalék jövedelem,
* ingatlan bérbeadásból származó jövedelem,
* GYES/GYED/GYET/CSED/CSP,
* táppénz, amennyiben a várandós feleség kapja,
* cafeteria (munkáltatói szerződéssel).

Ezek közül természetesen önmagában a legtöbb bank a munkából vagy vállalkozásból származó jövedelmet, illetve a nyugdíjat fogadja el elsődleges jövedelemként, viszont emellett figyelembe veszik a másodlagos jövedelmet is.

Fontos, hogy a külföldi nyugdíj jövedelmet, a külföldi vállalkozói jövedelmet, a rokkantsági járadékot, a bányászjáradékot és az otthongondozási vagy ápolási díjat még az engedékenyebb bankok sem veszik figyelembe a jövedelem vizsgálatnál.

**Vegyük figyelembe a meglévő tartozásokat!**

A kalkuláció során a nettó jövedelem megadásánál érdemes előre kivonni azt az összeget, amit hiteltörlesztésre fordítanak, hiszen a bank is így fog tenni. Szintén számolni kell azzal, hogy ha folyószámlahitele vagy hitelkártya szerződése van a párnak, akkor a hitelkeret 5 százalékával számol a bank.

Ez a gyakorlatban azt jelenti, hogy egy félmillió forintos hitelkeretnél 25 000 forinttal csökken az az összeg, ami alapján kiszámolja a bank, hogy mekkora törlesztőrészletet vállalhatnak. Ez akkor is így van, ha nem használják sem a hitelkártyát, sem a folyószámlahitelt.

**Gyűjtsük össze a szükséges dokumentumokat!**

A Bank360 összeállította a babaváró hitel igényléséhez szükséges dokumentumok és igazolások listáját, és elmondja, mit hol kell beszerezni.

* Személyes iratok: érvényes személyi igazolvány/jogosítvány/útlevél, lakcímkártya és adóazonosító.
* 30 napnál nem régebbi jövedelemigazolás: ezt a munkáltatótól kell kérni, vállalkozóknak pedig a NAV-tól.
* Bankszámlakivonat: bankváltás esetén netbankból letölthető, a bankok gyakorlatától függően 1-3 hónapra visszamenőleg lesz szükség az adatokra.
* 3 év TB jogviszony igazolás: ezt NEAK igazolás vagy OEP igazolás néven is említik. Azoknál a területileg illetékes járási hivataloknál lehet kikérni az igazolást, ahol egészségbiztosítási pénztári feladatkörben is eljárnak. Az ügyintézési idő maximum 8 nap, amihez hozzáadódik a postázás ideje. [Ezen a linken letölthető az igénylőlap.](http://www.kormanyhivatal.hu/download/1/65/65000/20190617_babav%C3%A1r%C3%B3%20t%C3%A1mogat%C3%A1s_ig%C3%A9nyl%C5%91.doc?fbclid=IwAR3rJWUwmszhQhj1cAtCZrUNCrdjK83AVweopVbt1wpFB9K5QfMlpvi2u6A)
* Házassági anyakönyvi kivonat: ezt a dokumentumot minden házaspár megkapja az esküvő után, így ezt otthonról kell bevinni a bankba. Az engedékenyebb bankoknál elég nyilatkozni a házasságról.
* Várandósgondozási kiskönyv: ezt értelemszerűen akkor kell bemutatni, ha már várandós a kismama. Az igazolást a terhességről a szakorvos állítja ki, ez alapján a kiskönyvet pedig a területileg illetékes védőnő.

Több bank is megerősítette, hogy a büntetlen előéletről és a köztartozás mentességről elég nyilatkozni, külön nem szükséges igazolást beszerezni hozzá. Ez azt jelenti, hogy nem kell külön erkölcsi bizonyítványt igényelni és NAV igazolást kérni a köztartozás mentességről.

**Irány a bank!**

A babaváró hitel igénylést a bankban kell benyújtani, ahol a szükséges dokumentumok benyújtása mellett a babaváró támogatásra vonatkozó igénylő lapot is ki kell tölteni. Az a banki gyakorlattól függ, hogy egyszer vagy kétszer kell bemenni a bankfiókba.

1. **Bank kiválasztása**

A [babaváró hitel kalkulátor](https://bank360.hu/babavaro-hitel) listázza azokat a bankokat, ahol beadhatjuk a hiteligényt a kalkuláció alapján. A hitelkondíciók a rendeletben szereplő feltételek miatt megegyeznek minden bankoknál, így ami alapján választani érdemes, azok a bankok induló kedvezményei és a jövedelmi elvárások. A Sberbanknál például 0,5 százalékos visszatérítés jár a szerződő ügyfeleknek, ha három hónapon belül legalább két alkalommal 100 ezer forint jóváírás történik a számlán (utalás és készpénz is megfelel). A jóváírás a negyedik hónap 15-éig tart.

A bank kiválasztása után a párok pillanatok alatt elindíthatják a folyamatot: nem kell mást tenniük, mint a Részletek gombra kattintani és megadni az elérhetőségünket. Ezután hamarosan keresni fogják őket, és egy rövid telefonos előszűrést követően időpontot is kapnak a bankba, így még a hosszadalmas sorban állást is megúszhatják.

1. **Igénylés**

Ekkor tölti ki az ügyfél az igénylőlapot és adja be a szükséges dokumentumokat. A bank továbbítja a babaváró támogatáshoz szükséges igazolásokat a Magyar Államkincstárhoz, ahol rövid időn belül ellenőrzik, hogy megfelel-e az igénylő a rendeletben szereplő feltételeknek. Ha ez a rész rendben van, akkor végzi el a bank a hitelbírálatot. A hitelbírálat maximum 10 nap.  
  
Fontos, hogy jogosultság esetén a törlesztés felfüggesztését és a gyermekvállalási támogatást is külön igényelni kell, ezeket nem kapja meg automatikusan az ügyfél.

1. **Szerződéskötés**

A bank értesít a hitelbírálat eredményéről, és pozitív eredmény esetén újra be kell menni a bankfiókba, hogy meg lehessen kötni a szerződést. Az aláírás után már csak a folyósítás van hátra, ami 1-5 napot vesz igénybe.

forrás: privátbankár.hu