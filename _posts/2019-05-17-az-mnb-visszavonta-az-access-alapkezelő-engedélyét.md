---
title: Az MNB visszavonta az ACCESS alapkezelő engedélyét
date: 2019-05-17 00:00:00 +0200
menu: false
order: 

---
![](/uploads/MNB_logo.jpg)

**A Magyar Nemzeti Bank (MNB) visszavonta az ACCESS Befektetési Alapkezelő Zrt. befektetési alapkezelésre, portfóliókezelésre és befektetési tanácsadásra vonatkozó tevékenységi engedélyét, és bírságot szabott ki az alapkezelő volt vezérigazgatójára, valamint büntető feljelentést is tett.**

A jegybank közleménye szerint a társaság befektetési és egyéb döntéseinél több esetben is jogsértően járt el, és a jegybanki intézkedések ellenére nem orvosolta tőkehiányos helyzetét. Az **MNB** e döntését megelőzően - a fokozatosság és arányosság elve szerint - több, egyre súlyosabb intézkedést hozott az alapkezelővel szemben, ám a jogsértő helyzet továbbra is fennáll.

Az MNB először 2017 májusában szabott ki 7 millió forintos bírságot egyebek közt azért, mert az **ACCESS** alapkezelő szavatoló tőkéjén belül a likvid vagy azonnal készpénzre válthatóan rendelkezésre álló eszközök elmaradtak a jogszabályban előírt minimumtól. Az alapkezelő ezután többször tőkepótlást hajtott végre, ám végül ennek hosszú távú rendelkezésre állását nem igazolta.

Az MNB az alapkezelő egyéb feltárt jogsértései, a befektetők érdekeivel ellentétesen meghozott befektetési, illetve egyéb döntései miatt 2018. augusztus 21-én publikált határozatában 24,5 millió forint bírságot szabott ki a cégre.

A jegybank egy másik célvizsgálata nyomán, szintén most publikált határozatában emellett 20 millió forint bírságot szabott ki B. Attilára, az ACCESS alapkezelő volt vezérigazgatójára is, és az elkövetett szabálytalanságok gyanúja miatt feljelentést tett az illetékes nyomozó hatóságnál.

A kezelt befektetési alapok megszűnési eljárásait az ACCESS alapkezelő letétkezelő bankjai folytatják le. Az alapkezelő korábbi legnagyobb ügyfélszámú alapjának a megszűnési eljárása már 2017 márciusától folyamatban van. E kör magában foglalja a felszámolás alatt lévő korábbi **Buda-Cash Brókerház Zrt.**tevékenysége nyomán már korábban illikviddé vált sorozatot is. Az ACCESS alapkezelő további, likvid alapjainak összesen közel 300 (jórészt intézményi) befektetője megtakarításának kifizetéséről a letétkezelő gondoskodik az érintettek számára.

Az ACCESS Alapkezelő alapjaiban kezelt vagyon a magyarországi befektetési alapokban kezelt összvagyon 0,04 százalékát teszi ki.

_(Forrás: MTI)_