---
title: Megnyitott az új Takarékbank
date: 2019-05-10 00:00:00 +0200
menu: false
order: 

---

![](/uploads/takarek.jpg)

**Összesen 139 fiókkal május 6-án megnyitott az új Takarékbank, a Takarék Csoport új, univerzális kereskedelmi bankja, amelyhez a tervek szerint október végéig a többi 11 takarékszövetkezet és a Takarék Kereskedelmi Bank Zrt. is csatlakozik.**

A **Takarék Csoport** közleménye szerint az új **Takarékbank** megnyitása az első lépés a takarékok teljes, országos fúziója felé; október végéig a pénzintézet aggregált mérlegfőösszege várhatóan meghaladja majd a 2300 milliárd forintot.

Az új Takarék indulásakor több mint 140 ezer lakossági és 28 ezer vállalkozói számlát vezet, ez utóbbiakon belül az agrárügyfelek aránya megközelíti a tíz százalékot, a pénzintézetnél 173 önkormányzat bankol.

A Takarékbank kezdetben hét megyében - Baranya, Fejér, Győr-Moson-Sopron, Komárom-Esztergom, Pest, Veszprém, valamint kisebb mértékben Tolna - és Budapesten lesz jelen összesen 139 fiókkal, emellett 2 Takarék Mobil bankfiók _(Takarék-busz)_ szolgálja ki folyamatosan az ügyfeleket Fejér és Pest megye területén, összesen 13 kistelepülésen.

Az új Takarékbank három takarék egyesülésével jött létre úgy, hogy a **Pannon Takarék Bank Zrt.** és a **B3 TAKARÉK Szövetkezet** 2019. április 30-án beolvadt a **Mohácsi Takarék Bank Zrt.**-be, amely ezzel egyidejűleg Takarékbank Zrt.-re változtatta a nevét. Ugyanezzel a dátummal a Takarék Csoport központi bankja, a **MTB Magyar Takarékszövetkezeti Bank Zrt.** az új Takarékbankra ruházta át vállalati és lakossági számlaszerződés-, betét- és hitelállományait. Az egyesült hitelintézetek korábbi központjaiban a háttérműveleti igazgatóság egységei működnek, a dolgozókat is ide csoportosították át, a munkavállalók induló létszáma 2019. májusban 957 fő.

_Vida József_, a Takarék Csoport központi bankjának elnök-vezérigazgatója a közleményben történelmi jelentőségűnek értékelte az új Takarékbank megnyitását a takarékszövetkezetek másfél évszázados történelmében. Mint hangsúlyozta, ez a lépés alapvető feltétele és egyben garanciája a Takarék Csoport gyökeres megújításának, ami hosszú évekre előre meghatározza a csoport jövőjét.

A Takarék Csoport csaknem 2500 milliárd forintos konszolidált mérlegfőösszege és 6,5 százalékot meghaladó piaci részesedése alapján Magyarország negyedik legnagyobb bankcsoportja és a magyar pénzügyi rendszer meghatározó szereplője. Tagjai az új Takarékbank Zrt., 11 regionális központú takarékszövetkezet, központi bankjuk, az MTB Magyar Takarékszövetkezeti Bank Zrt., valamint a takarékszövetkezetek szabályszerű működését biztosító **Szövetkezeti Hitelintézetek Integrációs Szervezete** (SZHISZ). A csoport tagjaként működik a **Takarék Kereskedelmi Bank Zrt.** és a **Takarék Jelzálogbank Nyrt.**, valamint egyéb, faktorálással, lízinggel, informatikával, alapkezeléssel és más kiegészítő pénzügyi szolgáltatásokkal foglalkozó társaságok, leányvállalatok.

_(Forrás: MTI, fotó: Takarékbank Facebook)_