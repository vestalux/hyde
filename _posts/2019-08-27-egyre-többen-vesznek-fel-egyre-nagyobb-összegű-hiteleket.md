---
title: Egyre többen vesznek fel egyre nagyobb összegű hiteleket
date: 2019-08-27 00:08:00
order: 

---
![](/uploads/16.jpg)

**A lakásukra és háztartási gépek vásárlására költik el legtöbben a felvett személyi kölcsönt, az igénylők száma az idén 11 százalékkal nőtt.**

Tovább nőtt a személyi kölcsönt felvevők aránya, a 18 és 69 év közötti népesség 17 százalékának van ilyen típusú hitele – válaszolta a Világgazdaság kérdésére a Cofidis sajtóosztálya. A személyi kölcsönt fizető ügyfelek 11 százaléka az elmúlt egy évben kötötte a szerződését, az átlagos hitelösszeg 7 százalékkal volt magasabb, mint 2018 első felében. Az ezt megelőző egy évben 6 százalékkal csökkent a folyósított összeg.

Egyre népszerűbb az internetes igénylés, 2018-hoz képest 6 százalékkal többen vették igénybe a digitális csatornát hitelfelvételkor, a kérelmek 59 százalékát még mindig személyesen adják le az ügyfelek. Egyre népszerűbb a személyi kölcsön: míg két évvel ezelőtt csupán 6 százalékkal bővült az igénylők száma, addig tavaly már 8 szá­zalékkal, az idén pedig 11 százalékkal.

Nemcsak a szerződések száma, hanem a hitelek nagysága is rohamosan nőtt az elmúlt években, a 2017 közepi 800 ezer forint mostanra már 1 millió forint fölé emelkedett.

Igaz, 3 százalékponttal csökkent, a legnépszerűbb hitelcél mégis a lakásfelújítás, -korszerűsítés volt, az összes igénylő 12 százaléka költötte az otthonára a pénzt (mivel szabad felhasználású kölcsönről van szó, ezért több cél is elképzelhető, és nem kötelező ezt közölni a bankban).

Háztartási gépek beszerzésére is kevesebben fordították a személyi hitelüket, 13-ról 11 százalékra csökkent az arányuk, a lakásvásárlásra felvett kölcsönök aránya 2 százalékponttal 10 százalékra mérséklődött.![](https://www.vg.hu/wp-content/uploads/2019/08/Azujonnanfelvettfogyasztasihitelekallomanyanakalakulasa13-290x300.jpg =290x300)

Egy éve minden tizedik személyi kölcsönt autóvásárlásra vettek fel, ez az arány idén is hasonlóan alakult.

Az idei első fél évben átlagosan 14 milliárd forinttal több személyi kölcsönt vett fel a hazai lakosság, mint a 2018. január–júniusi időszakban – olvasható ki a Magyar Nemzeti Bank (MNB) korábban közzétett statisztikáiból. A hiteltípus térnyerése elsősorban két tényezőnek tudható be.

Az első, hogy az elmúlt években meredeken esett a személyi kölcsönök átlagos kamatlába: ez év júniusában 10,8 százalék volt az átlagkamat, egy évvel korábban 12,28 százalék, két évvel korábban pedig 13,5 százalék.

Az újonnan felvett hitelek kamatának csökkenése a törlesztőrészletek mélyrepülését is hozhatta volna, azonban ezt az átlagos hitelösszeg emelkedése ellensúlyozta, így csak kismértékében változhattak a havi részletek.

forrás: vg.hu