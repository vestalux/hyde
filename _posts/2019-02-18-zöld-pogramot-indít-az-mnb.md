---
title: Zöld Pogramot indít az MNB
date: 2019-02-18 00:00:00 +0100

---
A Magyar Nemzeti Bank (MNB) Zöld Programot indít a környezet megóvását célzó magyarországi pénzügyi szolgáltatások támogatására, illetve a piaci szereplők és saját ökológiai lábnyomának további csökkentésére. 

Ezen felül pedig a jegybank megalapítja a Zöld Pénzügyek Díjat, amelyre azok a pénzügyi intézmények pályázhatnak, amelyek a legtöbbet teszik a zöld pénzügyek kialakításáért - derült ki az MNB pénteki közléséből.  
Mint írják, a jegybank által meghirdetett Zöld Program a klímaváltozáshoz és más környezeti problémákkal összefüggő kockázatok csökkentését, a magyarországi zöld pénzügyi szolgáltatások bővítését, illetve az ezzel kapcsolatos magyarországi és nemzetközi tudásbázis szélesítését szolgálja.

A közlésből az is kiderült, hogy a program három pillérből áll:

Első pillér: az MNB felügyeleti hatóságként különböző forgatókönyvek szerint hatáselemzéseket készít a klímaváltozás és a gazdaság klímabarát üzemmódra való átállásának pénzügyi piacokra gyakorolt lehetséges hatásairól, amelyek nagyrészt még ismeretlenek. Az MNB az elemzések alapján szükség szerint ajánlásokkal ad iránymutatást a pénzügyi intézményeknek a kockázatok csökkentésére.

Második pillér: a jegybank szerepet vállal a klímabarát pénzügyek oktatásában. Ezen felül az MNB aktívan részt vesz a környezeti kockázatok pénzügyi eszközökkel történő mérsékléséért felelős magyarországi és nemzetközi fórumok munkájában is.

Harmadik pillér: az MNB intézkedéseket hoz saját ökológiai lábnyomának további csökkentése érdekében és bővíti saját, a környezeti szempontokra vonatkozó átláthatóságát.

Emellett az MNB hamarosan pályázatot hirdet az általa felügyelt pénzügyi intézményeknek az idei Zöld Pénzügyek Díj elnyerésére is. A díjra pályázó piaci szereplőknek be kell majd mutatniuk a környezeti szempontok érvényesítéséért tett eddigi és jövőbeni lépéseiket, és ezek átláthatóságát, valamint a zöld célokat szolgáló pénzügyi termékeiket, szolgáltatásaikat vagy egyéb döntéseiket.

A jegybank azt is elmondta, hogy a "Zöld Pénzügyek Díj 2019 nyertese" elismerésről szóló döntését az MNB első alkalommal idén szeptemberben fogja nyilvánosan kihirdetni.