---
title: Kevesebbe kerülhet a bankolás
date: 2019-03-17 00:00:00 +0100

---
![](/uploads/94793_copy_1_bankolas.jpg)

**A kedden benyújtott törvényjavaslat elfogadása esetén a bankoknak június 1-től átalányadót kellene fizetniük a lakossági bankszámlákon történő átutalások után.**

Kedden nyújtotta be Varga Mihály pénzügyminiszter [**azt a törvényjavaslatot**](http://www.parlament.hu/irom41/05234/05234.pdf), amelynek értelmében június 1-től változnának a tranzakciós illetékre vonatkozó szabályok. Az új törvénynek megfelelően a bankoknak a lakossági bankszámlák esetében az átutalások után átalányadót kellene fizetniük, a 20 ezer forint alatti utalások mentesülnének a közteher alól, az annál nagyobb összegű átutalások után pedig bankszámlánként évente 800 forintot kellene adózni.

A lakossági tranzakciós illeték rendszerének tervezett átalakítását a bankszektor szakemberi is üdvözlik, Kovács Levente, a Magyar Bankszövetség főtitkára [**a Napi.hu-nak elmondta**](https://www.napi.hu/magyar_gazdasag/bank-bankolas-ugyfel-pm.680510.html), ez egy jó lépés annak irányába, hogy a tranzakciós díjak teljesen megszűnjenek. A szakember szerint a Pénzügyminisztérium tervezete megfelelő alapot biztosít arra, hogy a bankszektor kedvezőbb árfekvésű bankkapcsolati ajánlatokat alakítson ki a magyar lakosság számára.

A bankszövetség úgy számol, hogy az azonnali átutalás bevezetésekor jelentősen megnő majd a banki átutalások száma, a törvénytervezet elfogadása esetén a tranzakcióhoz kapcsolódó, bankot terhelő illeték csökkenni fog, ezek pedig a felszámolt banki díjakban is érvényesülnek majd.

A bankszövetség szeretné, ha 2019. június 1-jétől az ingyenes készpénzfelvételt sem terhelné többé tranzakciós illeték, ugyanis ehhez a teherhez a bankoknál bevétel nem társul. Ezen felül javasolják a csoportos beszedési megbízásokra is érvényesíteni a tranzakciós illetékkedvezményt, amely az elképzeléseik szerint hasonlóan nézne ki ki, mint ahogy a törvényjavaslat az átutalási megbízásokat is szabályozza.

forrás: kamaraonline.hu