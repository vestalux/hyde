---
title: A GDP 5,9 százalékát tették félre tavaly a magyar háztartások.
date: 2019-02-26 00:00:00 +0100

---
![](/uploads/3.jpg)

A GDP 5,9 százalékát tették félre tavaly a magyar háztartások.  
A magyar háztartások 2018-ban a GDP 5,9 százalékának megfelelő 2500 milliárd forinttal növelték megtakarításaikat, amiből a tavalyi negyedik negyedévre 735 milliárd forint, a negyedévi GDP 6,3 százaléka esett.  
A pénzügyi számlák előzetes adatai alapján a Magyar Nemzeti Bank (MNB) azt jelentette, hogy a háztartások nettó pénzügyi vagyona a pénzügyi tranzakciók mellett az árfolyamváltozásból és más átértékelődésből a múlt év során 1462 milliárd forinttal, ebből a negyedik negyedévben 236 milliárd forinttal gyarapodott, és az év végére 44 730 milliárd forintot ért el, ami 9,9 százalékos növekedés egy év alatt.

A háztartások követelései összesen 4420 milliárd forinttal haladták meg tavaly december végén az egy évvel korábbiakat, a növekmény 41 százaléka készpénzben (675 milliárd forint) és betétekben (1138 milliárd forint) csapódott le. Az állampapírban elhelyezett lakossági megtakarítások 754 milliárd forinttal 5484 milliárd forintra nőttek tavaly.

A háztartási megtakarítások tavalyi növekményének 37 százaléka részvényekben és a tulajdonosi részesedést megtestesítő más értékpapírokban testesült meg, az év végén 22 300 milliárd forintnyi vagyont ért. A biztosítási díjtartalékok tavaly 26 milliárd forinttal emelkedtek és 4172 milliárd forintra rúgtak.

A háztartások kötelezettségei 379 milliárd forinttal emelkedtek tavaly, amiből 312 milliárd forint adósság ingatlanhitelekből származott, a fogyasztási hitelekből eredő adósság 68 milliárd forinttal nőtt.

(Forrás: MTI)