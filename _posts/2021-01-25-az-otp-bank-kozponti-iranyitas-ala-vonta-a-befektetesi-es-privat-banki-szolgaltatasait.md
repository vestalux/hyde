---
title: Az OTP Bank központi irányítás alá vonta a befektetési és privát banki szolgáltatásait
date: 2021-01-25 00:01:00
order: 

---
![A képen a következők lehetnek: egy vagy több ember, ülő emberek, asztal és belső tér](https://scontent-vie1-1.xx.fbcdn.net/v/t1.0-9/142816751_1138916963207807_580448246227146883_n.png?_nc_cat=111&ccb=2&_nc_sid=730e14&_nc_ohc=PA9iXw8K0BoAX9Ob4OC&_nc_ht=scontent-vie1-1.xx&oh=97b03559c4d93c850f25ae101aae22af&oe=6033154A)

Az idén január elejétől az OTP Bank csoportszinten integrálta a befektetési szolgáltatási és privát banki szolgáltatásait, így az OTP Global Markets Igazgatóság felel a treasury ügyletek, a letétkezelési és tőkepiaci műveletek, a privát banki szolgáltatások, valamint a csoportszintű befektetési szolgáltatási irányítási tevékenységért is.

A szervezeti átalakítás közvetlenül nem, az ezzel járó szolgáltatásfejlesztés és a termékpaletta kiszélesítése azonban érzékelhető lesz a magyarországi és a leánybanki ügyfelek számára is a jövőben – jelezték.

Az üzletág markáns növekedésen ment keresztül, jelentősen megerősödött Magyarországon, vezető szerepe van a vállalati kötvénykibocsátásokban – mutatott rá a pénzintézet. Azt is hozzátették, hogy az OTP Global Markets tavaly a leánybankok tőkepiaci szakértőivel közösen mintegy 19 ezer vállalati, lakossági és intézményi ügyfelet szolgált ki.

Bánfi Attila, az OTP Global Markets ügyvezető igazgatója elmondta: a privát banki és a treasury tevékenység egységes irányítás alá vonása egy logikus lépés, hiszen így könnyebben elérik ügyfeleiket, akiknek egyedi ajánlatokat és még magasabb szintű szolgáltatásokat tudnak nyújtani a jövőben.

Az OTP Bank teljes magyarországi privát banki ügyfélállománya jelenleg közel 23 ezer fő, a hitelintézet által kezelt hazai vagyon pedig nagyságrendileg 2328 milliárd forint – részletezték. Csoportszinten jelenleg 72 ezer privát banki ügyfele van a csoportnak, és a kezelt vagyon eléri a 8,3 milliárd eurót – tették hozzá.

(Forrás: MTI)