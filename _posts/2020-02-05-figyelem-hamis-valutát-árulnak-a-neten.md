---
title: Figyelem - Hamis valutát árulnak a neten
date: 2020-02-05 00:02:00
order: 

---
![A képen a következők lehetnek: égbolt](https://scontent-vie1-1.xx.fbcdn.net/v/t1.0-9/84927652_875224616243711_8834340101115871232_n.jpg?_nc_cat=103&_nc_ohc=uZ7-UbtBp10AX-Gmdc0&_nc_ht=scontent-vie1-1.xx&oh=a4add474a4a12e30704750809edaef7e&oe=5EC8C332)

A világháló egyes gyanús külföldi portáljain megkezdődött az egyik nagy közösségi médiaszolgáltató által kibocsátandó (valójában még el sem érhető) kriptovaluta hamis "előértékesítése", ami a piramisjáték, személyes adatokkal visszaélés és más bűncselekmények melegágya. Bár a nyilvánosan elérhető adatok szerint ilyen "előértékesítés" itthon még nincs, nem zárható ki, hogy a korábban is hamis kriptovalutákkal piramishálózatot építő hazai csoportok hasonló ajánlatokkal léphetnek elő.

Klónoldalak kedvezményes áron kínálják előre ezt a - kereskedelmi forgalomban egyelőre még el sem érhető - virtuális valutát. A vásárlók a nem létező kriptovalutát nem létező elektronikus pénztárcákban tárolhatják. Sőt a kiberbűnözők ígérete szerint (az MLM-nek álcázott piramisjáték klasszikus szabályainak megfelelően), aki újonnan beszervez másokat is a csoportba, állításuk szerint ingyen is kaphat e kriptovalutából. Több klónportálra az ügyfelek közösségi médiaadataikkal is beléphetnek, így ezeknél az ő adataik, fényképeik és regisztrációs kódjaik is a bűnözők kezébe kerülhetnek.

Magyarországon egyelőre még nem jelentek meg hasonló internetes ajánlatok. Nem zárható azonban ki, hogy néhány, a nem létező kriptovalutákhoz (pl. Onecoin) vagy ICO-khoz kötődő korábbi piramisjátékokban feltűnt magánszemély vagy csoport fantáziát lát majd ebben, s hasonló oldalakat indít.  
A Magyar Nemzeti Bank (MNB) - a hozzá beérkezett fogyasztói jelzések, panaszok nyomán is - az elmúlt öt évben számtalan figyelmeztetést, sajtóközleményt tett közzé a - legális és illegális - virtuális fizetőeszközök rendkívüli kockázatairól, s publikálta az Európai Bankhatóság (EBA) e témájú figyelmeztetését is.

A kriptovaluták jogi helyzete ma még nagyrészt szabályozatlan, jellemzően nem tartoznak a jegybankok felügyelete alá (az MNB sem engedélyezi, regisztrálja őket), így rendkívül magas kockázattal járhatnak.  
Ha nyilvántartásaikban vagy a tranzakciók lebonyolításakor probléma adódik, a felhasználók számára egyetlen intézmény sem garantálja az ügylet megfelelő lebonyolítását, a károk megtérítését. A veszteségek miatti jogvitákat az ügyfelek (általában külföldi állam nyelvén és jogrendje szerint) csak polgári peres eljárással rendezhetik vagy - bűncselekmény (pl. piramisjáték) gyanúja esetén - a nyomozó hatóságokhoz fordulhatnak. További probléma, hogy a virtuális valuták árfolyama gyorsan, sokszor kiszámíthatatlanul változhat. Még fokozottabb a kockázat a - piramisjáték alapjául szolgáló - nem valós kriptovalutáknál.