---
title: Minden eddiginél kedvezőbb feltételekkel vehetők igénybe a diákhitelek
date: 2019-07-22 00:07:00
order: 

---
![](/uploads/images (1).jpg)

**Tavaly a szabadfelhasználású Diákhitel 1-et 6 százalékkal, míg a felsőoktatási képzési díjakra igénybe vehető Diákhitel 2-őt 34 százalékkal több diák vette igénybe az egy évvel korábbinál - mondta Magyar Péter, a Diákhitel Központ (DK) vezérigazgatója.**

A vezérigazgató kiemelte, hogy a havi maximum 70 ezer forintos keretig igényelhető, lakhatásra is felhasználható szabadfelhasználású **Diákhitel 1** kamata jelenleg történelmi mélyponton, 1,99 százalékon áll, míg a kizárólag a felsőoktatási képzési díjakra igényelhető **Diákhitel 2** továbbra is kamatmentesen vehető igénybe a kormány célzott kamattámogatásának köszönhetően. Utóbbi az önköltséges hallgatókat érinti, és ezt 34 százalékkal többen vették igénybe az egy évvel korábbi adatokat nézve.

A piacon egyedülálló módon a diákhitelek felvételéhez továbbra is elegendő az érvényes felsőoktatási jogviszony, sem hitelbírálatra, sem fedezetre nincs szükség és a hallgatói hitelek bármikor, ingyenesen előtörleszthetők.

_Magyar Péter_ hangsúlyozta, hogy a kormány családtámogatási intézkedéseinek köszönhetően már több mint 2000 édesanya diákhitelének engedte el 50 vagy 100 százalékos arányban a központ több mint kétmilliárd forint értékben.

A kormány döntése szerint bevezetik október 1-től a **nyelvtanulási hitelt**, amely 500 ezer forintig vehető igénybe. Induló kamata megegyezik a Diákhitel 1-ével, de akkor éri meg igazán, ha a tanulás végén a diák sikeres nyelvvizsgát tesz, hiszen a nyelvvizsga megszerzése után 0 százalékossá válik.

Felhívta a figyelmet arra is, hogy augusztus 1-jét követően ügyfélkapun keresztül személyes megjelenés nélkül is igényelhetők a hallgatói hitelek, illetve a termékekre vonatkozó minden információ megtalálható a központ honlapján.

_(Forrás: MTI, kamaraonline)_