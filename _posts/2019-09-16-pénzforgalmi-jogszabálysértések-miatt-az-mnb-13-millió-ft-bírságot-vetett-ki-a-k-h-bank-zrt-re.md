---
title: Pénzforgalmi jogszabálysértések miatt az MNB 13 millió Ft bírságot vetett ki
  a K&H Bank Zrt.-re
date: 2019-09-16 00:09:00
order: 

---

![](/uploads/MNB_logo.jpg)

Budapest, 2019. szeptember 13. – A Magyar Nemzeti Bank (MNB) ma publikált határozatában tizenhárommillió forintra bírságolta a K&H Bank Zrt.-t. A Hitelintézetnek az MNB kötelezése alapján legkésőbb december végéig orvosolnia kell az általa elkövetett pénzforgalmi jogszabálysértéseket.

Az MNB határozatában megállapította, hogy a Hitelintézet megsértette a pénzforgalmi szolgáltatás nyújtásáról szóló törvényt és a pénzforgalom lebonyolításáról szóló 35/2017. (XII. 14.) MNB rendelet több előírását is. A Hitelintézet megsértette – többek között – a keretszerződés megkötését megelőző tájékoztatásra, a keretszerződés tartalmára, a felelősségi és kárviselési szabályokra, a fizetési művelet összegének visszatérítésére, valamint a kedvezményezett ügyfelek fizetési számláján történő haladéktalan jóváírásra vonatkozó rendelkezéseket.

A jogsértésekre tekintettel az MNB tizenhárommillió forint összegű bírság megfizetésére, valamint az említett jogszabályoknak való megfelelés biztosítására kötelezte a Hitelintézetet, 2019. szeptember 25-i és december 31-i határidővel. Az MNB a Hitelintézet terhére értékelte, hogy számos vonatkozásban megsértette a pénzforgalmi jogszabályokban foglalt előírásokat, a jogszabálysértő állapot több esetben huzamosan, a Hitelintézet szerződési feltételeit rögzítő dokumentumokba, informatikai rendszerébe, illetve belső eljárásrendjébe építetten állt fenn.

Az MNB a pénzforgalmi ellenőrzési tevékenysége során kiemelten veszi figyelembe az ügyfelek jogainak megsértését. A fizetési lánc két végén álló ügyfelek ugyanis a fizetést illetően nem feltétlenül érintkeznek közvetlenül egymással, így eltérő információjuk van a fizetési műveletek lebonyolításáról, bizonyos adatokkal pedig egyáltalán nem rendelkeznek. Az MNB éppen ezért különösen fontosnak tartja a pénzforgalmi szabályok betartásának ellenőrzését, elítél minden jogszabályszegést és ennek megfelelően a továbbiakban is kellő szigorral fog fellépni a pénzforgalmi szolgáltatást nyújtó intézmények ellenőrzése során.  
Forrás MNB