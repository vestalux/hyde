---
title: Az adósságlimitek nem korlátozzák az állami támogatások igénybevételét
date: 2019-07-01 00:07:00
order: 

---
![](/uploads/22.jpg)

**A Magyar Nemzeti Bank (MNB) szerint az adósságfék szabályok nem korlátozzák az egyes állami támogatások igénybevételét, a speciális konstrukciók céljának elérését pedig több esetben kivételszabályokkal és a piaci gyakorlatok egységesítésével segíti a jegybank.**

A jegybank az adósságfék szabályokat meghatározó, módosított rendeletében rögzíti, hogy a babaváró kölcsön jelzáloghitel felvétele esetén legfeljebb 75 százalékban önerőként szolgálhat.

A szerdán közzétett és július 1-jén hatályba lépő módosításból kiderül: amennyiben az ügyfél a babaváró kölcsönön kívül 90 napon belül ugyanazon lakás vásárlására jelzáloghitelt is igényel, a hitelnyújtó a babaváró kölcsönből eredő kitettségének legalább 25 százalékát hozzáadja a jelzáloghitel kitettségéhez.

Az adósságfék szabályok a rendeletben foglalt feltételek teljesülése esetén a babaváró kölcsön hitelkiváltási céllal való felhasználhatóságát nem gátolják - írja közleményében a jegybank.

A jegybank kifejti: a kamattámogatás mellett elérhető hitelek törlesztőrészlete az adósok által ténylegesen fizetendő (a kamattámogatással csökkentett) értéken veendők figyelembe a jövedelemarányos törlesztőrészlet mutató (JTM) megállapítása során, így a szabályozás nem hátráltatja az állami támogatás felhasználását, de gátolja a háztartások túlzott eladósodottságának kialakulását.

Az egyszeri, gyermekek után járó, vissza nem térítendő lakáscélú állami támogatások, így például a családok otthonteremtési kedvezménye (csok) a hitelfedezeti mutató (HFM) számítása során nem növeli a hitel összegét, így önerőként lehet figyelembe venni.

A nagycsaládosok jövőben igénybe vehető személygépkocsi-szerzési támogatása szintén vissza nem térítendő állami támogatás, így az is figyelembe vehető önerőként gépkocsi-vásárláshoz kapcsolódó hitel vagy lízing felvétele esetén - írják.