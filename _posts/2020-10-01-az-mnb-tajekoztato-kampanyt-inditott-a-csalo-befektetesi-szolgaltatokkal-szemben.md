---
title: Az MNB tájékoztató kampányt indított a csaló befektetési szolgáltatókkal szemben
date: 2020-10-01 00:10:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/121461400_1061662444266593_6012985856144448979_n.png?_nc_cat=109&ccb=2&_nc_sid=730e14&_nc_ohc=PoPcRDeS5xIAX9dHOJ3&_nc_ht=scontent-vie1-1.xx&oh=be1867c3de51854f2000485e2317c2a2&oe=60201C4E)

A Magyar Nemzeti Bank (MNB) a Magyarországon legnépszerűbb internetes keresőprogramon és vonatkozó honlapja tartalmának megújításával internetes tájékoztató kampányt indított a jogosulatlan, csaló befektetési szolgáltatókkal szemben az ügyfelek felvilágosítása érdekében.

A kampány részeként a magyarországi ügyfelek által leggyakrabban használt, legnépszerűbb keresőportálon az egyes jogosulatlan tevékenységhez köthető – például az „extra kamat”, „magas hozam” kifejezésekre vonatkozó – kulcsszavas kereséseknél az MNB honlapján elérhető figyelmeztetések, illetve további pénzügyi ismeretterjesztő jegybanki tartalmak jelennek majd meg – vélhetően a jogosulatlan szolgáltatók hirdetéseihez egészen közel – a találati listákon.

A közlemény szerint a kampányra azért van szükség, mert az MNB piacmonitoring tevékenysége, illetve az ügyfelek bejelentései alapján azt észlelte, hogy többek között a koronavírus-járvány nyomán megnőtt internetes forgalom következményeként megszaporodtak a jogosulatlan és csalásgyanús befektetési tevékenységet reklámozó hirdetések.

A jegybank a mostani kampány mellett folyamatosan naprakészen tartja honlapjának a jogosulatlan szolgáltatók kiszűrését segítő „Figyelmeztetések” aloldalát is, hogy a befektetési szerződés megkötése előtt az ügyfelek egy gombnyomással ellenőrizhessék, hogy az adott szolgáltató vagy magánszemély rendelkezik-e pénzügyi felügyeleti engedéllyel vagy regisztrációval.

A honlapon külön lekérdezhetők a hazai, illetve külföldi jegybankok, pénzügyi felügyeletek már ismert jogosulatlan szolgáltatóit felsoroló „feketelisták”.

A jegybank emellett részletesen bemutatja az MNB által nem felügyelt eszközöket, így a befektetési arannyal, karbon kredittel, nyereségrészesedési joggal és az ICO-val (Initial Coin Offering) összefüggő ügyletek főbb jellemzőit.

A jegybank legutóbb idén májusban hívta fel a figyelmet, hogy a vírusveszély miatt otthonról online dolgozó több munkavállaló és az alacsony betéti kamatok miatt aktívabbá válhatnak az engedély nélküli internetes befektetési – sokszor piramisjátékot folytató – szolgáltatók, magánszemélyek.

Az MNB csak idén eddig mintegy 1,3 milliárd forintnyi piacfelügyeleti bírságot szabott ki a jogosulatlan szolgáltatókra, magánszemélyekre és számos büntetőfeljelentést tett a jogsértő cselekmények miatt – olvasható a jegybank közleményében.

(Forrás: MTI)