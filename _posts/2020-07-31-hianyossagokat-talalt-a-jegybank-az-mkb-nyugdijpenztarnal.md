---
title: Hiányosságokat talált a jegybank az MKB Nyugdíjpénztárnál
date: 2020-07-31 00:07:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/115997655_1002381283528043_2771869375947733092_n.png?_nc_cat=108&_nc_sid=8024bb&_nc_ohc=wbJAlmkgI20AX9jOd5V&_nc_oc=AQnidROKG-UUhi0nZcY3w9fniGW0_K5HB8bHC9J0hVxytgVc9r6EOYsq8wtsGE1Ptdo&_nc_ht=scontent-vie1-1.xx&oh=d531a0a05e437c2f40736d29b78cc600&oe=5F5EA5DE)

A Magyar Nemzeti Bank (MNB) 9,5 millió forint felügyeleti bírságot szabott ki az MKB Nyugdíjpénztárra, egyebek közt számos informatikai biztonsági, kiszervezési, számviteli és vállalatirányítási hiányosság miatt, és kötelezte a problémák orvoslására. A feltárt jogsértések nem fenyegetik a pénztár biztonságos működését.

Az MNB átfogó vizsgálatot végzett az MKB Nyugdíjpénztárnál, a 2015. január 19-től a vizsgálat végéig tartó időszakot áttekintve.

Ellenőrzése nyomán a jegybank felszólította a pénztárat, hogy egy általa kötött szerződés költségeit ossza meg az önkéntes és magánnyugdíjpénztári ágazat között; pénzügyi terve készítésekor az előre látható kötelezettségeket vegye figyelembe, és képezze a vonatkozó céltartalékokat. A jövőben dokumentálja, hogy könyvvizsgálója a pénztár eszközeire vonatkozó analitikus nyilvántartását összevetette a negyedév végi letétkezelői nyilvántartással.

A nyugdíjpénztár igazgatótanácsában képviseletet kell biztosítania a magánnyugdíjpénztári ágazat tagságának is, a vezető tisztségviselők számára pedig a továbbiakban nem lehet felmentvényt adni a tevékenységükkel kapcsolatos felelősségükre vonatkozóan. Az MNB arra is felszólította a pénztárat, hogy az ellenőrző bizottság vizsgálja a jövőben a pénztár gazdálkodásának minden alapvető elemét, beleértve a kiszervezett tevékenységek szerződésszerű teljesítését.

A pénztárnak ügyelnie kell a jogszabályszerű felügyeleti jelentéstételekre, az éves beszámolók leltárral való alátámasztására, és arra, hogy a pénztártagság létszámáról azonos adatot mutassanak az adatszolgáltatások és a tagi leltárak.

Az IT-biztonság terén a pénztárnak egyebek közt az adatvagyon hiánytalan felmérése, az informatikai szabályzatok aktualizálása, az egyes munkakörökhöz kötött informatikai ismeretek meghatározása, az informatikai kockázatok kezelése, az informatikai védelmi rendszer zártságának fenntartása, vírusvédelem, licenszek nyilvántartása, mentések, monitoring és naplózás terén voltak hiányosságai.

Mindezeken túl a be- és átlépésekben, illetve a tagdíjbefizetések felosztása, az elszámoló egységek árfolyamának közzététele, az elhunyt tagok örökösi/kedvezményezetti kifizetései, a nyugdíjas tagoknak járó szolgáltatások, a tagi kölcsönnel kapcsolatos eljárások, a megcélzott portfólió összetétel és a hozzá rendelt referenciaindex összhangja témáiban tárt fel hiányosságokat a jegybank.

Azt is közölték: a bírságösszeg meghatározásakor súlyosbító körülménynek számított több feltárt hiányosság súlya, kockázata és ismétlődő jellege. Enyhítő körülménynek minősült, hogy a pénztár a jogsértések egy részének megszüntetésére intézkedéseket mutatott be, illetve együttműködött a jegybankkal a vizsgálat során.

(Forrás: MTI)