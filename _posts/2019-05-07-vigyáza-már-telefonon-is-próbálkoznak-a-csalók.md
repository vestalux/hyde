---
title: Vigyáza! Már telefonon is próbálkoznak a csalók!
date: 2019-05-07 00:00:00 +0200
menu: false
order: 

---
![](/uploads/20.jpg)

Naponta több bejelentés is érkezik a Nemzeti Adó- és Vámhivatalhoz (NAV) és a Nemzetbiztonsági Szakszolgálat Nemzeti Kibervédelmi Intézetéhez (NBSZ NKI), miszerint a közelgő adóbevallási időszakra hivatkozva adathalászok próbáltak megszerezni ügyfélkapus bejelentkezési és bankkártyaadatokat. A csalók repertoárja egyre szélesebb, már nemcsak e-mailben, hanem SMS-ben, sőt, élő telefonhívással is próbálkoznak.

A NAV informatikai fejlesztései révén már nagyrészt elektronikusan kommunikál ügyfeleivel. Az adathalászok ezt használják ki, s megpróbálnak bizalmas információkat szerezni. A NAV nevében írt adó-visszatérítés lehetőségére felhívó elektronikus levelek, SMS-ek olyan nyelvi fordulatokat tartalmaznak, például tegező megszólítást, szándékos, ugyanakkor a megtévesztésre tökéletesen alkalmas megnevezéseket, melyeket a hivatal nem szokott.

A csaló email- és az SMS-értesítések általában egy linket is tartalmaznak, ami a gyanútlan ügyfelet egy felugró űrlaphoz, honlaphoz vezeti. Az űrlapon a csalók általában az ügyfélkapus bejelentkezési adatokat, valamint a bankkártyák hátlapján található háromjegyű szám, az úgynevezett CVV/CVC kód megadását kérik. Ha valaki megadja a bankkártyaadatait, számolnia kell azzal, hogy illetéktelenek pénzt emelhetnek le számlájáról.

Az ügyfélkapus adatokat pedig mindenki csak a megfelelő oldalon (nav.gov.hu, magyarorszag.hu) adja meg, ugyanis a csalók sokszor olyan oldalakat szerkesztenek, amelyek arculati elemeiben is rendkívül jól utánozzák a legitim bejelentkezési felületeket, azonban a webcím ebben az esetben árulkodó lehet.

A NAV soha, semmilyen körülmények között nem kér bankkártyaadatokat!

A NAV értesítési gyakorlata merőben eltér a megtévesztő módszertől, a hivatal ugyanis Ügyfélkapun keresztül, illetve postán, adószámla-kivonaton értesíti az ügyfeleket a többletként megjelenő tételekről, és hivatalos honlapja a [http://www.nav.gov.hu](http://www.nav.gov.hu "http://www.nav.gov.hu") címen található.

A gyanús üzenetekkel kapcsolatos további információkért, hasznos tanácsokért látogasson el az [NBSZ NKI honlapjára](https://govcert.hu/figyelmeztetesek/tajekoztatas/ado-visszateritesre-hivatkozik-a-nav-nevevel-visszaelo-uj-adathalasz-kampany/).