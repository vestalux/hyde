---
title: 'Szigorú feltételei lesznek a babaváró hitelnek'
date: 2019-03-18 00:00:00 +0100
---

[](/uploads/94748.jpg)

**A rendelet szövegéből kiderül, hogy a hitel felvételéhez normál banki hitelbírálaton kell majd átesni és a törlesztőrészlet mellett havi néhány ezer forintos állami kezességvállalási díjat is kell majd fizetniük a pároknak.**

Megjelentek [**a Magyar Közlönyben**](https://magyarkozlony.hu/dokumentumok/8df1cd00eb92a1a572206a7d837511ec6bc27ed4/megtekintes) a kormány legújabb demográfiai programjához tartozó 10 millió forintos babaváró hitel részletei.

A rendelet szövegéből kiderül, hogy a hitel felvételéhez normál banki hitelbírálaton kell majd átesni és a törlesztőrészlet mellett havi néhány ezer forintos állami kezességvállalási díjat is kell majd fizetniük a pároknak - ennek mértéke évente a kezességgel biztosított fennálló kötelezettség összegének a 0,5 százaléka, tehát a maximálisan igénybe vehető 10 millió forint esetében az első évben havi 4000 forint körül lehet. A kormány a jelenlegi hozamkörnyezetet alapul véve 5 százalékos kamattámogatást nyújt, így lesz kamatmentes a hitel. Amennyiben mégsem születik meg 5 éven belül az első gyermek, akkor néhány kivételtől eltekintve egy összegben kell visszafizetni az igénybe vett kamattámogatást.

A bankok számára a jelzáloghitelek reális alternatívája lehet a babaváró hitel, mivel az állami kezességvállalás miatt nem vállalnak vele érdemi kockázatot, az ügyfelek számára pedig a személyi kölcsönök helyettesítőjeként is szóba jöhet, hiszen ezek kamatához képest még azoknak sem kell túl magas kamatot fizetniük, akik nem vállalnak új gyereket. A kölcsönszerződés 2019. július 1-ejétől 2022. december 31-ig köthető meg, a kölcsön összege nem haladhatja meg a 10 millió forintot, folyósítására csak egy összegben kerülhet sor, a törlesztés pedig csak és kizárólag forintban történhet meg.

### A babaváró hitel felvételének feltételei

Az igénylésnek számos feltétele van, ami a hitelbírálaton felül is kiszűri a rosszabb helyzetben lévő csoportokat, a hitelfelvétel kritériuma például, hogy a feleségnek be kell töltenie a 18. életévét, de még nem töltheti be a 41. életévét, mindkét házastársnak rendelkeznie kell magyarországi lakcímmel, legalább az egyik házastársnak legalább három évre visszamenően hazai tb-támogatásra jogosultnak kell lennie, vagy felsőoktatási tanulmányokat folytatnia, vagy külföldi tb-jogviszonnyal rendelkeznie.

Ezen túl egyik házastárs sem lehet büntetett előéletű, nem lehet köztartozása a NAV irányába, mindkét félnek magyar állampolgárnak kell lennie, vagy legalábbis tartózkodási joggal rendelkeznie. A hitelfelvétel kitétele továbbá, hogy ne álljon fenn olyan tény vagy körülmény, ami a közös gyermekvállalást nyilvánvalóan lehetetlenné teszi, és a pároknak azt is vállalniuk kell, hogy a kölcsönszerződés megkötését követően született vagy örökbefogadott gyerekeiket a nagykorúvá válásukig, de legfeljebb a kölcsönszerződés megszűnéséig a saját háztartásukban nevelik.

Amennyiben a házaspár valamely tagja legalább egy gyermeket nevel, akkor legalább az egyik házastársnak az első házasságában kell élnie és nem lehetnek fent a negatív KHR-listán sem. Az igénylővel közös háztartásban élő gyermeknek azt kell tekinteni, akinek a bejelentett magyarországi lakóhelye vagy tartózkodási helye az igénylőével megegyezik.

### Amennyiben nem teljesülnek a feltételek...

Fontos tudni, hogy a bank nem számíthat fel a kölcsön elbírálásáért, folyósításáért és előtörlesztéséért díjat az igénylőnek, a kölcsönkérelmet pedig a benyújtást követő 10 napon belül el kell bírálni. A bank által felszámolt ügyleti kamat a kamattámogatás időszaka alatt nem lehet magasabb, mint a közzétételt megelőző három hónapban tartott 5 éves állampapír-aukción kialakult átlaghozamok súlyozott szátani átlaga 130 százalékának 2 százalékponttal növelt értéke, a kölcsön kamata pedig a kamattámogatás időszaka alatt csak 5 évente változhat.

Amennyiben a hitelt felvevő pár nem teljesíti 5 éven belül a gyermekvállalásra vonatkozó feltételeket, vagy már egyik fél sem rendelkezik magyarországi lakcímmel, illetve a támogatással érintett kiskorú gyermeket egyik fél sem neveli már a saját háztartásában, akkor a kamattámogatás megszűnik, a már igénybe vett kamattámogatást a jogosultság megszűnését követő 120 napon belül egy összegben, a hitelintézeten keresztül kell visszafizetni a kincstárnak. A Portfolio számításai szerint 20 éves futamidő esetén - ez a maximum -, 10 millió forint és 5 százalékos kamattámogatás mellett ez az összeg közel 2,2 millió forint lehet.

Természetesen lombikbébi programban való részvétel, vagy megváltozott munkaképességűvé válás alapján méltányossági kérelem nyújtható be a járási hivatalnál, így a kamattámogatás megszűnése és visszafizetési kötelezettség alól felmentést lehet kapni.

### Ha megszületik a harmadik gyerek

A hitelt igénybe vevők a 2019. július 1-je után születő második gyermekük esetén a még fennálló, az aktuális kölcsöntartozás 30 százalékának megfelelő összegű, harmadik gyerek után a teljes fennmaradó kölcsöntartozásnak megfelelő összegű vissza nem térítendő gyermekvállalási támogatásra jogosultak, magyarul ha megszületik a harmadik gyerek, akkor már nem kell semmit visszafizetni a felvett összegből.
