---
title: Meghosszabbították a hitelmoratóriumot
date: 2020-10-21 00:10:00
order: 

---
![A képen a következők lehetnek: egy vagy több ember, ülő emberek, túra/szabadtéri és belső tér](https://scontent-vie1-1.xx.fbcdn.net/v/t1.0-9/p960x960/122999103_1079360425830128_4360671127634330941_o.jpg?_nc_cat=109&ccb=2&_nc_sid=730e14&_nc_ohc=D320BORvoUEAX95EVgo&_nc_ht=scontent-vie1-1.xx&tp=6&oh=12d24dac72703b568462dba561ee4b2f&oe=6021B7D8)

Az Országgyűlés elfogadta a hitelfizetési moratórium fél éves meghosszabbításáról szóló törvényjavaslatot. A hosszabbításnak köszönhetően jövőre 400-450 milliárd forint maradhat a családoknál és a vállalkozásoknál, az intézkedés több mint 750 ezer személyre terjedhet ki.

A képviselők 166 igen szavazattal, ellenszavazat és tartózkodás nélkül hagyták jóvá a pénzügyminiszter által benyújtott javaslatot. Orbán Viktor miniszterelnök a Gazdaságvédelmi Operatív Törzs szeptember 19-i rendkívüli ülése után jelentette be, hogy a kormány fél évvel meghosszabbítja az év végén lejáró moratóriumot 2021. június 30-ig. A hosszabbítással minden gyermeket nevelő család, minden nyugdíjas, továbbá a munkanélküliek és a közfoglalkoztatottak élhetnek, valamint azok a vállalkozások, amelyeknek a bevétele jelentősen csökkent. Azt a mutatószámot, amely lehetőséget biztosít a moratórium meghosszabbítására vállalkozások esetén, külön kormányrendelet fogja meghatározni. Az érintett vállalkozásoknak kérelmezniük kell a moratórium további igénybevételét, bemutatva, hogy nehézséggel küzdő vállalkozásnak minősülnek, adatokkal is alátámasztva.

Az új intézkedéssel a lakossági moratórium az eddigi résztvevőknek 47 százaléka, összesen több mint 750 ezer ember élhet. A moratóriumot igénybe vevők legnagyobb csoportját a gyermeket nevelő családok jelentik, becsült számuk meghaladja a félmilliót. A fizetési haladék igénybevétele miatt az adósok továbbra sem kerülhetnek hátrányos helyzetbe. Az elfogadott törvény kimondja, hogy az elhalasztott tartozásra nem lehet kamatos kamatot felszámítani, a futamidő meghosszabbításával kell biztosítani a fizetési terhek egyenletes elosztását.

június 30-ig emellett nem mondhatók fel sem a vállalati, sem a lakossági adósok hitelszerződései. A felmondási moratórium azoknak jelent majd segítséget, akik fizetési problémákkal szembesülnek, azonban nem élhetnek a törlesztési moratóriummal.

Azok, akik anyagi helyzetüknél fogva tudnak és akarnak tovább törleszteni, változatlanul teljesíthetik fizetési kötelezettségüket, azonban ha időközben mégis fizetési problémával szembesülnének, ismét élhetnek a moratórium adta kedvező lehetőséggel.

(Forrás: Pénzügyminisztérium, fotó: MTI/Kovács Tamás)