---
title: HITEL FELVÉTEL ELŐTT TÁJÉKOZÓDJON A TÖRLESZTŐRÉSZLETRŐL ÉS A HITELFEDEZETI
  MUTATÓRÓL‼️
date: 2019-08-15 00:08:00
order: 

---
![](/uploads/MNB_logo.jpg)

  
Új funkcióval bővült az MNB Hitelkalkulátor alkalmazása:  
[https://hitelkalkulator.mnb.hu/#/](https://hitelkalkulator.mnb.hu/#/ "https://hitelkalkulator.mnb.hu/#/")  
A honlapjon és mobilapplikáción s elérhető Hitelkalkulátor program segítségével kiszámítható, hogy a tervezett hitel feltételei megfelelnek-e a Jövedelemarányos Törlesztőrészlet Mutató (JTM) mellett a Hitelfedezeti Mutató (HFM) feltételeinek.

Az egyszerűen kezelhető és testre szabható Hitelkalkulátor alkalmazás a szükséges adatok megadását követően kiszámolja, hogy hitelfelvétel esetén hozzávetőlegesen mekkora összeget kell visszafizetni, illetve milyen nagyságrendű törlesztőrészlettel lehet számolni. Segítségével összehasonlíthatjuk a fizetési kötelezettségek alakulását a megadottnál hosszabb és rövidebb futamidőre is, továbbá a futamidő alatt bekövetkező kamatváltozások törlesztőrészletre vonatkozó hatásának szimulálására is lehetőség nyílik.

Az applikáción keresztül arra is választ kaphatunk, hogy a megadott adatok (pl. hitelösszeg, futamidő, kamatozás, jövedelem) mellett felvenni tervezett hitel tekintetében várhatóan megfelelünk-e a Jövedelemarányos Törlesztőrészlet Mutató (JTM) által szabott feltételeknek. A hitelnyújtást követően fennálló, az összes hitelünk havi törlesztőrészletének összege, valamint az igazolt havi nettó jövedelem hányadosából álló mutatóra vonatkozó jegybanki előírás célja, hogy a jövedelmünkhöz képest maximálja a havonta vállalható törlesztőrészletek összegét.

A Hitelkalkulátor mostantól a Hitelfedezeti Mutatóra (HFM) vonatkozó előírásoknak való megfelelés előzetes ellenőrzésére is képes. A HFM a tervezett hitel összegének és a jelzáloghitel esetében a hitel fedezetéül szolgáló ingatlan forgalmi értékének, gépjárműlízing esetében a gépjármű piaci értékének hányadosa. A HFM-re vonatkozó előírás tehát az ingatlan vagy gépjármű fedezete mellett felvett hitelek fedezet arányában felvehető legmagasabb összegét határozza meg, és ezzel a túlzott eladósodásból eredő kockázat mértékének csökkentését szolgálja.

Az iOS és Android operációs rendszereken elérhető Pénzügyi Navigátor mobilalkalmazás a Hitelkalkulátor mellett friss hírekkel és árfolyamadatokkal, online keresők és kalkulátorok beágyazott verzióival, az MNB ügyfélszolgálatához kapcsolódó időpontfoglalóval, valamint pénzügyi szótárral is segíti a kényelmes, gyors tájékozódást.

forrás: MNB