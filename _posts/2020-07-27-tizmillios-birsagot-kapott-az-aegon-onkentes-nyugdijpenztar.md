---
title: Tízmilliós bírságot kapott az Aegon önkéntes nyugdíjpénztár
date: 2020-07-27 00:07:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/116909704_1002381906861314_2098391236525163593_n.png?_nc_cat=107&_nc_sid=8024bb&_nc_ohc=z0R-pFPUi1YAX8JdKdc&_nc_ht=scontent-vie1-1.xx&oh=326a4f1219bf8bb3dbaaab9b837d8599&oe=5F5FAE08)

A Magyar Nemzeti Bank (MNB) 9,8 millió forint felügyeleti bírságot szabott ki az Aegon Magyarország Önkéntes Nyugdíjpénztárra, elsősorban informatikai biztonsági, számviteli és adatszolgáltatási hiányosságok miatt, a feltárt jogsértések nem fenyegetik a pénztár biztonságos működését.

A jegybank közleménye szerint felszólították a nyugdíjpénztárat, hogy könyvvizsgálója dokumentált módon vesse össze a letétkezelői és a pénztári analitikus nyilvántartásokat. Ha az intézmény továbbra is folytat majd saját vagyonkezelést, vagyonkezelési és -értékelési szabályzatot kell készítenie. A pénztárnak a jövőben biztosítania kell a fedezeti céltartalék összegének összhangját főkönyvi kivonatában, letétkezelői eszközértékelésében, illetve tagi analitikájában.

Módosítani kell a számlarendet, a főkönyvi kivonatot a jogszabály által előírt tartalommal kell összeállítani, és egy könyvelési hiba miatt meg kell vizsgálni annak a 2017. évi éves beszámolóra gyakorolt hatását is.

Az Aegon pénztárnak emellett fel kell mérnie és a megfelelő védelmi osztályokba kell besorolnia adatvagyonát. Felül kell vizsgálnia a kockázatelemzés alapját képező üzleti hatáselemzését is, és erre vonatkozó teljes körű intézkedési tervet kell kidolgoznia. Szükség van az IT-biztonságért felelős személy bevonására és tevékenységéről való folyamatos beszámoltatásra is már a különböző fejlesztési tevékenységek tervezésétől kezdve.

Az MNB felszólította az Aegon pénztárat, hogy a jövőben maradéktalanul azonosítson minden belépő tagot. Felül kell vizsgálni, hogy a 2015 májusa óta belépett pénztártagok jogviszonyának kezdete megegyezik-e tagsági okirataikban és a pénztári nyilvántartásban. Az Aegon pénztár nem vonhat le a tag portfólióváltásakor a jogszabályi limitnél magasabb költséget, és a portfólióváltás időpontja nem lehet korábbi, mint a tag erre vonatkozó kérelme.

A jövőben a pénztárnak időben kell tájékoztatnia az elhunyt tag kedvezményezettjeit is, illetve be kell tartania a tagi járadékszolgáltatás megkezdésének határidejét. A tagi panaszokat teljeskörűen meg kell válaszolni, elutasításuk esetén pedig tájékoztatni kell az adott kérelmezőt jogorvoslati lehetőségeiről.

A bírság összegének meghatározásakor súlyosbító körülménynek számított, hogy a jegybank a mostani hiányosságok egy részének kijavítását már korábban is előírta. Enyhítő körülménynek minősült ugyanakkor, hogy az Aegon pénztár a jogsértések egy részét a vizsgálat során megszüntette – közölte az MNB.

(Forrás: MTI)