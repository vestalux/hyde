---
title: MINDEN AMIT A HITELMORATÓRIUMRÓL TUDNI KELL
date: 2020-03-20 00:03:00
order: 

---
![A képen a következők lehetnek: 3 ember](https://scontent-vie1-1.xx.fbcdn.net/v/t1.0-9/89865688_906244496475056_360178749171302400_n.jpg?_nc_cat=102&_nc_sid=8024bb&_nc_ohc=AoWbj6-1OyoAX9HVJg6&_nc_ht=scontent-vie1-1.xx&oh=b919b69028d61094afab839bc80397f5&oe=5ECDAC68)

Megjelent a Magyar Közlönyben a Kormány által kihirdetett, hitelmoratóriumról szóló rendelet.  
Mit jelent a hitelmoratórium?  
ℹ️A rendelet értelmében valamennyi adós, tehát vállalkozások és magánszemélyek egyaránt, a rendelet közzétételét megelőzően kötött hitel-, kölcsön- és pénzügyi lízingszerződésből eredő fizetési kötelezettségeire fizetési haladékot kap 2020. december 31. napjáig. A moratórium ideje alatt az ilyen szerződésekből eredő tőke-, kamat-, vagy egyéb díjfizetési kötelezettségét az adósnak nem kell teljesítenie, a teljesítési határidő ugyanis meghosszabbodik.  
A fizetési haladék a teljesítési határidőt, a futamidőt módosítja, vagyis ezen szerződések futamideje 2020. március 18-tól december 31-ig terjedő időtartammal meghosszabbodik. Így nem arra kell számítani, hogy a bankok a moratórium ideje alatt felmerült törlesztőrészleteket egy összegben kívánják majd a végén behajtani, hanem hogy a szerződések (és valamennyi törlesztő részlet esedékessége) ezzel a nagyjából 9 hónappal meghosszabbodik. Természetesen ettől még a tartozások változatlanul kamatoznak, de ezt a többletköltséget a bankok várhatóan beépítik a későbbi törlesztőrészletekbe.  
Azok a szerződések, amelyek a rendelet közzétételét megelőzően létrejöttek, de 2020. december 31. előtt járnának le, a moratórium végéig meghosszabbodnak.  
Ki veheti igénybe hitelmoratóriumot?  
A moratórium minden adósra, tehát magánszemélyekre és vállalkozásokra egyaránt vonatkozik.  
Nem vonatkozik a rendelet a magyar államra, az önkormányzatokra, valamint az MNB. tv. 39. §-ban meghatározott vállalkozásokra.  
Mit kell tennem a hitelmoratórium igényléséhez?  
Semmit. A rendelet automatikusan irányadó, tehát nem szükséges külön nyilatkozni arról, hogy a moratóriummal élni kívánsz. Éppen ellenkezőleg: a rendelet lehetőséget biztosít arra, hogy ha valaki a moratórium ellenére az eredeti feltételek szerint szeretné tovább törleszteni a kölcsönét, hitelét, vagy lízingdíját, úgy ezt megtehesse. Itt a felek megállapodására van szükség, így, ha ezt tervezitek, akkor vegyétek fel a kapcsolatot a folyósító bankotokkal.  
És mi a helyzet a járulékcsökkentéssel?  
A rendelet értelmében 2020. március, április, május és június hónapokra a járványhelyzettel legjobban érintett ágazatok szereplői mentesülnek a munkabér utáni közterhek megfizetése alól, a munkavállaló munkabérét terhelő járulékok közül pedig kizárólag a természetbeni egészségbiztosítási járulékfizetési kötelezettség áll fenn, azzal, hogy annak havi mértéke nem haladhatja a 7.710 forintot.  
Érthetőbben megfogalmazva: a munkáltató csak a nettó munkabért fizeti meg a munkavállalónak, amiből maximum 7.710 Ft természetbeni egészségbiztosítási járulékot von le és utal át előlegként az államnak.  
Emellett a turizmusfejlesztési hozzájárulás megfizetésére kötelezetteket is mentesítik a hozzájárulás alól 2020. március 01-június 30. időszakra.  
Érintett ágazatok a rendelet értelmében a vendéglátóipar, a szórakoztatóipar, a szerencsejáték, a filmipar, az előadóművészet, a rendezvényszervező és a sportszolgáltatást nyújtó ágazatok.  
Más rendelkezéseket is hoztak?  
Igen. Az egyik legfontosabb, hogy a rendelet a hitelmoratórium és a járulékcsökkentés mellett 2020. március, április, május és június hónapra mentesíti a kisadózó taxisokat és más, személyszállítási szolgáltatást végző vállalkozásokat a KATA megfizetése alól.  
A munkaviszonyokra vonatkozó változásokat is bevezet a kormány, amelyek a járványhelyzetre tekintettel szükséges különleges munkarend bevezetését és a biztonságos munkakörnyezet fenntartását teszik lehetővé. Ilyenek a kötelező távmunkavégzés egyoldalú elrendelésének lehetősége, a munkaidő-beosztás közléséhez szükséges határidő eltörlését, valamint a munkavállalók egészségi állapotának ellenőrzését lehetővé tevő intézkedések bevezetése.  
Emellett további segítséget nyújt az érintett ágazatok szereplőinek a Kormányrendelet azzal, hogy az ilyen szervezetek által bérelt nem lakás céljára szolgáló helyiségek bérleti szerződését nem lehet felmondani és a bérleti díjat sem lehet megemelni.