---
title: Januártól akár egy forintot is kifizethetünk bankkártyával
date: 2020-07-29 00:07:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/116800578_1002382410194597_3942596673666719429_n.jpg?_nc_cat=109&_nc_sid=8024bb&_nc_ohc=5qHxupAJSmYAX_7g2Gc&_nc_ht=scontent-vie1-1.xx&oh=51cf6577ca86a9be3bcc4b54cae0743d&oe=5F5FB795)

Januártól akár egyetlen forintot is ki lehet majd fizetni bankkártyával, nem lesz szükség készpénzre – közölte a Pénzügyminisztérium parlamenti államtitkára a Magyar Nemzettel.

A szombati lapszámban megjelent cikkben Tállai András azt mondta, hogy jövőre több százezer gazdasági szereplőnél fizethetnek az ügyfelek elektronikus módszerrel. Így a közértek, az edzőtermek, az autószervizek és az ázsiai éttermek sem utasíthatják vissza a készpénz nélkül érkezőket.

A Magyar Nemzet felidézte: az Országgyűlés nemrég törvényben mondta ki, hogy a jövő év első napjával minden olyan vállalkozásnak lehetővé kell tennie az elektronikus fizetést, amelyik online pénztárgépet működtet. Az államtitkár közölte, hogy még nagyjából hatvanezer cég nem felel meg a feltételeknek.

Kiemelte, hogy összeghatár nélkül el kell fogadni a banki fizetést, tehát az ügyfeleket akkor is ki kell szolgálni, ha egy fillér készpénz sincsen náluk. Tállai András azt hangoztatta, hogy jobb alkalom nem is lehetett volna a változtatás bevezetésére. Mivel a koronavírus akár készpénzen is terjedhet, a modern fizetési lehetőségek szorgalmazása hatékony a járvány ellen – mondta, hozzáfűzve, hogy az újítás mögött gazdasági és fogyasztóvédelmi indokok is meghúzódtak.

(Forrás: PM/MTI)