---
title: Áttörést hozhat az azonnali fizetési rendszer
date: 2020-03-05 00:03:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/89146908_895586304207542_4671903774904680448_o.jpg?_nc_cat=108&_nc_sid=8024bb&_nc_ohc=HXq6NlRXS6EAX94bEXr&_nc_ht=scontent-vie1-1.xx&oh=787a49fa2c94b363abe59787ecd90cc9&oe=5E91E59D)

A magyar pénzügyi szektor története legnagyobb fejlesztésének nevezte a március 2-ától üzemelő azonnali fizetési rendszert Bartha Lajos, a Magyar Nemzeti Bank (MNB) ügyvezető igazgatója.  
  
Hozzátette: az új rendszer a korábbitól eltérően a nap 24 órájában, az év minden napján elérhető lesz, a tranzakciók átfutási ideje legfeljebb 5 másodpercre csökken a korábbi legfeljebb 4 óráról.  
  
A sikertelen tranzakciókról minden esetben érkezik negatív visszajelzés; a nyugdíjfizetések továbbra is az éjszakai elszámolásban maradnak, a bérfizetések legtöbbje csoportos átutalás, amely továbbra is a napközbeni elszámolásban marad.  
  
Minden egyedi forintátutalás azonnali fizetés lesz, ha forint számláról indították, 10 millió forint alatti és jellemzően magánszemélyek közötti vagy magánszemélyek és vállalatok közötti pénzforgalom – mondta.  
  
Az azonnali fizetés további jellemzője, hogy lehetséges úgynevezett másodlagos azonosítók használata, például telefonszám, e-mail cím vagy adószám is lehet. Ezt az ügyfél a számlavezető bankjánál tudja regisztrálni. Fontos változás még, hogy bankszámlaszám mellett átutalást lehet teljesíteni mobilszámra, e-mailre vagy adószámra is.  
  
Elmondta: a pénzforgalmi verseny erősödni fog, mert a bankok mellett egyéb pénzforgalmi szolgáltatók jelennek meg a rendszer bevezetésével.  
  
Az azonnali fizetés globális trend, sok fejlett országban már bevezették vagy elindult a fejlesztése, jelenleg csak az élen járó országokban, Egyesült Királyság, Svédország, vagy Dánia lépte át az aránya a 25-30 százalékot. Magyarországon ez az arány 50 százalék lesz a rendszer indulásakor.  
  
Kitért arra, hogy az új rendszer rendkívül komplex fejlesztést igényelt sok szereplővel, 35 rendszertag, közel 4 éves projektet jelentett, több mint egyéves tesztelési időszakkal. Bankonként akár tucatnyi érintett belső rendszert kellett átalakítani, fejleszteni. Szavai szerint a gazdaság minden szintjén előnyöket hordoz bevezetése: támogatja a versenyképességet, gyors és bármilyen helyzetben használható fizetési megoldást jelent.  
  
Szeptembertől lehetséges lesz vállalati kötegelt utalásokat, rendszeres átutalásokat, értéknapos utalásokat is az azonnali fizetési rendszerben kezelni.  
  
A készpénzhasználat az MNB várakozásai szerint visszaszorul, az utalások aránya 2030-ra a mostani 15-20 százalékról 45-50 százalékra emelkedik – mondta.  
  
(Forrás: MTI, fotó: Jan Vasek/Pixabay)

[**__**](https://www.facebook.com/erdekvedelem.panaszkezeles.tanacsadas/photos/a.449357738830403/895586300874209/?type=3&theater#)