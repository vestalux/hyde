---
title: 'Törlesztési moratórium, pénzügyek járvány idején: tájékoztatással is segít
  az MNB'
date: 
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/96366955_941908416241997_3906399719240237056_n.png?_nc_cat=108&_nc_sid=8024bb&_nc_ohc=OFFYvbe3H5sAX-k450d&_nc_ht=scontent-vie1-1.xx&oh=93cf6ff3b3c74429eff48ea72ec082e6&oe=5EF31605)

Az MNB folyamatos tájékoztatással, vezetői körlevelekkel és – szükség esetén – szakmai konzultációkkal segíti a pénzügyi intézményeket, illetve az ügyfeleket is a törlesztési moratórium és a járványhelyzet kapcsán megváltozott egyéb szabályozási előírások alkalmazása kapcsán. Ezt szolgálja a piaci szereplők számára a jegybank honlapján megjelentetett új felügyeleti kérdések és válaszok gyűjteménye is.  
  
A Magyar Nemzeti Bank (MNB) az elmúlt hetekben nem csak felügyelési elvárásokat fogalmazott meg a pénzügyi piacok felé, de – a piac szereplőkkel, érdekképviseleteikkel való egyeztetések nyomán – folyamatos segítséget nyújtott és nyújt a fizetési moratórium, illetve a járványhelyzet kapcsán megváltozott egyéb szabályozási előírások betartása érdekében.  
  
Ennek érdekében tette közzé a jegybank a napokban – elsősorban a hitelintézetek, pénzügyi vállalkozások, illetve valamennyi egyéb érdeklődő számára – a veszélyhelyzet kapcsán született kormányrendeletek, felügyelési elvárások megértését, megfelelő napi alkalmazását támogató új (hetente frissülő) Kérdések és válaszok gyűjteményét.  
  
Ez egyebek közt kitér a törlesztési moratórium kapcsán a folyószámla-hitelkeretek, a hitelkártyák, lakás-takarékpénztári termékek, az állami kamattámogatás, a pénzügyi lízing, a kézizálogkölcsönök, a pénzügyi vállalkozásokra vonatkozó egyes speciális kérdések, a követeléskezelés témáira éppúgy, mint a teljes hiteldíj-mutató (THM) maximum megfelelő alkalmazására.  
  
Külön szakasz foglalkozik a piaci szereplők panaszkezelése és ügyfelekkel kapcsolatos ügyintézése kapcsán alkalmazandó magatartásra. Az MNB ezek mellett egyebek közt elvárja azt is, hogy a pénzügyi intézmények a törlesztési moratórium témájában az ügyfeleiknek kiküldendő írásos tájékoztatók szövegét előzetesen mutassák be a jegybank fogyasztóvédelmi felügyelői részére. Az MNB irányt mutatott abban is, hogy az érintett pénzügyi intézmények milyen adatokat kérjenek be ügyfeleiktől abban az esetben, ha azok nem kívánják igénybe venni a törlesztési moratóriumot. Jegybanki elvárás az is, hogy a piaci szereplők pontosan tájékoztassák ügyfeleiket, hogy e szándékukat mely kommunikációs csatornákon jelezhetik az adott bank, pénzügyi vállalkozás felé.  
  
Az elmúlt időszakban az MNB vezetői körlevélben fejtette ki álláspontját többek között a fizetési moratórium időszakát megelőzően késedelmessé vált lakossági ügyfelek Központi Hitelinformációs Rendszer (KHR) törvény szerinti kezelésére vonatkozóan. Az MNB emellett honlapján nemrég külön önálló aloldalt is létrehozott a koronavírus nyomán megtett gazdasági-pénzügyi válaszlépések bemutatására. Mint emlékezetes, a jegybank az elmúlt hetekben vezetői körlevelekben, s szakmai konzultációk keretében is megfogalmazta felügyelési elvárásait a pénzügyi, biztosítási, tőkepiaci és pénztári piac szereplői számára.  
  
Az MNB ezekben leszögezte, hogy a mostani veszélyhelyzetben is elvárja a pénzügyi piacok valamennyi szereplőjétől, hogy – a szükséges biztonsági intézkedések betartásával – mindig megfelelő minőségben szolgálják ki az ügyfeleiket. A pénzügyi stabilitás, a piacokba vetett bizalom egyik záloga, hogy a különböző szektorok a járvány időszakában is folyamatosan működjenek, kiszolgálva ügyfeleiket. A pénzügyi szereplők a veszélyhelyzet kihirdetése után röviddel részletes felügyeleti útmutatásokat kaptak az általuk megteendő kockázatmérséklő intézkedésekről, egyes esetekben az – anticiklikus szemléletű – tőkekönnyítésekről, felmentésekről, könnyítésekről, más vonatkozásokban viszont szigorításokról (pl. osztalékfizetés tilalma) is.  
  
Magyar Nemzeti Bank

[**__**](https://www.facebook.com/erdekvedelem.panaszkezeles.tanacsadas/photos/a.449357738830403/941908412908664/?type=3&theater#)