---
title: A Diákhitel nyelvtanulásra is felhasználható
date: 2019-06-12 00:06:00
order: 

---
![](/uploads/images (1).jpg)

Minden felsőoktatási hallgató, aki aktív hallgatói jogviszonnyal rendelkezik vagy azt szünetelteti, valamint aki felsőoktatási intézményben záróvizsgát tett, de nyelvvizsga hiányában diplomát nem szerzett, a diploma megszerzése céljából kedvező feltételekkel, akár állami kamattámogatással is igénybe vehet nyelvtanulási hallgatói hitelt a Diákhitel Központtól 2019. október 1-jétől.  
Az aktív vagy hallgatói jogviszonyukat szüneteltető, a diplomaszerzéshez szükséges számú nyelvvizsgával nem rendelkező, valamint a záróvizsgát tett, de nyelvvizsga hiányában diplomát nem szerzett egyetemi és főiskolai hallgatók – a Kormány intézkedéseinek keretében - a 2019/2020-as tanév októberétől kifejezetten a nyelvtanulásra fordítható diákhitelt vehetnek fel.

A nyelvtanulási diákhitel keretében egyösszegű kölcsön vehető fel, ennek legmagasabb összege 500 000 Ft. A nyelvtanulási hallgatói hitel törlesztését a felvételét követő 12 hónap elteltével kell megkezdeniük a hallgatóknak, havi egyenlő részletekben. A törlesztés futamideje minimum egy, maximum öt év, melyet hallgató a hitelszerződés megkötésekor választ meg.

A kölcsön kamata induláskor megegyezik a szabad felhasználású hallgatói hitel aktuális kamatával. Jó hír az érintetteknek, hogy amennyiben a hitelfelvevő a hallgatói hitelszerződés megkötését követő két hónapon túl legalább B2 szintű, középfokú komplex állami nyelvvizsgát tesz olyan idegen nyelvből, amelyre külön jogszabály alapján a nyelvvizsgadíj visszaigényelhető, úgy annak bejelentése napjától kamatmentessé válik a hitele. A kamatot az állam a fennmaradó futamidő alatt átvállalja a hallgatótól. A szabad felhasználású diákhitel esetében kérelmezhető törlesztés mérséklés vagy szüneteltetés, illetve a célzott kamattámogatás vagy a gyermekvállaláshoz kapcsolódó állami támogatás a nyelvtanulási diákhitel esetén nem kérhetőek.

A konstrukció a szabad és kötött felhasználású diákhitel termékekhez hasonló módon lesz felvehető.