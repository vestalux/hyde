---
title: Emelkedik a PIN kód nélküli fizetési korlát
date: 2020-03-30 00:03:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/91704950_911177185981787_7853701893803999232_n.png?_nc_cat=106&_nc_sid=8024bb&_nc_ohc=QxjQzW0BR_4AX8aPoz0&_nc_ht=scontent-vie1-1.xx&oh=28fb6b821102be8e4c43e6e26b794f58&oe=5ECC2E6D)

Ötezerről tizenötezer forintra emelkedik a PIN-kód nélkül is engedélyezett, érintéses fizetési kártyás vásárlások összeghatára április 15-től, ezzel becslések szerint a vásárlások csaknem 90 százalékánál a vevőnek nem kell megérintenie a POS-terminált – közölte a Pénzügyminisztérium.  
  
A PM felhívja a figyelmet arra is, hogy Magyarország kormánya folyamatosan figyelemmel kíséri a koronavírus-járvány okozta gazdasági helyzetet, vizsgálja a beérkező javaslatokat, egyeztet a piaci szereplőkkel, és megteszi a szükséges intézkedéseket. A vírus elleni küzdelem része – többek között – a készpénzmentes fizetés arányának jelentős növelése, a fizikai kapcsolatok minimalizálása a fizetések során.  
  
A kormány ennek érdekében a veszélyhelyzetre tekintettel megemeli a köznyelvi nevén paypassos fizetések értékhatárát 5 ezer forintról 15 ezer forintra. Ezzel a lépéssel a várakozások szerint a vásárlásoknak már közel 90 százaléka, mintegy 670 millió darab tranzakció történhetne a POS terminál fizikai megérintése nélkül.  
  
A jogszabály módosítása rövid felkészülési időt ad a bankoknak és a kártyatársaságoknak. Az új értékhatár 2020. április 15-től lép életbe.  
  
A járványügyi helyzettől függetlenül figyelemmel kell lenni a pénzügyi biztonságra is, így továbbra is él az a biztonságot szolgáló általános szabály, hogy a PIN-kódot időközönként még az érintőkártyás vásárlásakor is meg kell adni, amivel az biztosítható, hogy egy ellopott kártyával ne lehessen korlátlanul visszaélni. Így a POS terminál 5 PIN-kód nélküli vásárlás után a hatodik vásárlásnál értékhatártól függetlenül ezután is kérni fogja a kódot, vagy akkor, ha PIN kód nélkül annyit vásároltunk egymás után, hogy annak értéke elérte a 150 eurónak megfelelő összeget.  
  
Ezen túlmenően higiéniai szempontból, a járvány elleni védekezés érdekében jó megoldás lehet az okostelefonnal vagy okosórával való fizetés, ahol a rendszer egyáltalán nem kéri a PIN-kódot és így a terminált sem kell fizikailag megérinteni – írták.  
  
(Forrás: MTI, fotó: MasterCard)