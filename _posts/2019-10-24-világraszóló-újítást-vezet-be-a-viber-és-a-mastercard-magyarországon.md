---
title: Világraszóló újítást vezet be a Viber és a Mastercard Magyarországon
date: 2019-10-24 00:10:00
order: 

---
![](/uploads/94793_copy_1_bankolas.jpg)

**Bankkártyák közötti, pár perc alatt lezajló, hétvégén is éjjel-nappal működő fizetési megoldást vezet be napokon belül a Mastercard és a Viber, amely az üzenetküldő appon keresztül használható. Az új Viber funkció, a Moneytou a világon elsőként magyar kibocsátású bankkártyákkal lesz használható, de a tervek szerint más piacokon is bevezetik majd. A szolgáltatás nem ingyenes, pár százalékos, pár tíz forintos díja van.**

A fizetési piac legújabb fejlesztéseiről, a fintech újdonságokról és a banki digitalizációról is szó lesz a Portfolio november 14-ei Banking Technology konferenciánkon.

A Viber felhasználói hamarosan pénzt küldhetnek egymásnak az alkalmazáson belül elérhető, magyar fejlesztésű szolgáltatás segítségével, melyben a Mastercard, a Viber és a NeoPay nevű magyar startup vett részt. A Mastercard MoneySend technológiáján alapuló szolgáltatással küldött összeg azonnal elérhetővé is válik a kedvezményezett számára. A legtöbb magyar banki ügyfél számára már a kezdetektől elérhetővé válik a szolgáltatás, első körben a K&H, az MKB Bank és a Cetelem bank ügyfelei maradnak ki a körből, de a várakozások szerint a K&H és az MKB kártyái a következő év elején csatlakoznak a szolgáltatáshoz.

A küldött összeg még az esti órákban és hétvégén is néhány percen belül elérhetővé válik a kedvezményezett kártyáján, így azonnal fizethet vele, vagy felveheti készpénzben. A zökkenőmentes felhasználói élmény érdekében a fogyasztók akár több kártyát (Mastercard vagy VISA) is regisztrálhatnak a Viber alkalmazásban, és az egyes tranzakciók előtt dönthetik el, melyiket szeretnék használni. A funkció elindításához a Viber alkalmazáson belül a Moneytou ikont kell kiválasztanunk és az app már készen is áll arra, hogy pénzt küldjünk barátainknak vagy családtagjainknak anélkül, hogy bankszámlaszámukat tudnunk kellene. Az esetlegesen felmerülő problémák megoldásában a szolgáltatás online chatbotja segíti a felhasználókat.

Az új szolgáltatás egy régóta formálódó fogyasztói igényre ad választ: az ügyfelek szeretnének a nap bármely percében elérhető fizetési szolgáltatást használni. Közös éttermi számla, irodai ajándék megvásárlása, vagy zsebpénz a gyermeknek készpénz használata nélkül? A Moneytou többek között ezekre nyújt megoldást

\- mondta Gabriel Ghita, a Mastercard üzletfejlesztési alelnöke.

A felhasználóknak csak egyszer kell regisztrálniuk kártyájukat, a tranzakció a két fél kártyája között zajlik, tehát a Moneytou nem egy mobiltárca, nincs egyenlege, a felhasználóknak nem kell pénzt letétbe helyezniük vagy kivenniük onnan. Cégünk célja a bővítés első szakaszában az, hogy a funkció több mint 25 millió Rakuten Viber felhasználó számára megjelenjen az alkalmazásban Ukrajnában, Romániában, Szerbiában és Bulgáriában

– mondta a közeli jövőről Benda Gergely a NeoPay alapítója-ügyvezetője.

Az EU pénzmosásról szóló szabályozásának megfelelően a Viber Moneytou funkciójával a felhasználók havonta maximum 125 000 forintot, évente pedig maximum 780 000 forintot küldhetnek, de a kártyakibocsátó bank is meghatározhat további limiteket. 2019. végéig a Moneytou Szombatokon a szolgáltatást kedvezményes áron vehetik igénybe a felhasználók. Míg vasárnaptól péntekig a pénzküldés díja 3000 Ft-ig összegig 79 Ft, 3000 Ft összeg feletti tételnél pedig 79 Ft + a 3000 forintot meghaladó részösszeg 1,5 %-a, a kedvezményes időszakban szombatonként ez a díj 49 forint lesz, a magasabb összegek esetén pedig 49 forint + a 3000 forintot meghaladó részösszeg 1,5% -ra módosul.

A szolgáltatás pénzügyi és technológiai hátterét a Libra Internet Bank és a Wirecard biztosítja a Mastercard és a VISA azonnali fizetési rendszerein keresztül.

Az ügyfelek elsősorban a bolti vagy internetes vásárláshoz kötik a Mastercardot, de ezek mellett olyan innovatív fizetési megoldásokat is kötődnek hozzánk, mint a banki mobiltárcák, az Apple Pay, a Mastercard Részletfizetés, vagy a nyílt bankolási szolgáltatások. A Rakuten Viber most elérhetővé váló funkciója egy nagyon fontos állomás ebben a sorban, hiszen személyközi pénzküldéssel egészül ki a palettánk

\- mondta Eölyüs Endre, a Mastercard Magyarországért és Szlovéniáért felelős igazgatója.

Forrás: portfolio.hu