---
title: Egyeztetett a  Bankszövetség és a kormány
date: 2020-03-23 00:03:00
order: 

---
![A képen a következők lehetnek: 2 ember, ülő emberek, asztal és belső tér](https://scontent-vie1-1.xx.fbcdn.net/v/t1.0-9/90627476_911173345982171_233667193227706368_o.jpg?_nc_cat=106&_nc_sid=8024bb&_nc_ohc=DS0baD3yVf0AX_5Is3p&_nc_ht=scontent-vie1-1.xx&oh=c58a330bf14887740a9717cd0a554d81&oe=5ECE8184)

A koronavírus-járvány okozta rendkívüli helyzet gazdasági, illetve munkahelyeket érintő hatásait a kormány gyors intézkedésekkel kívánja kivédeni, folyamatos lesz az egyeztetés a Bankszövetség és a kormány között – hangsúlyozta Varga Mihály.  
  
A pénzügyminiszter a Magyar Bankszövetség (MBSZ) képviselőivel egyeztetett Orbán Viktor miniszterelnök bejelentéséről, amely szerint a magánszemélyek és a vállalkozások 2020. március 17-ig megkötött hiteleinek tőke- és kamatfizetési kötelezettségét az év végéig felfüggesztik.  
  
Varga Mihály kifejtette: áttekintették a pénzügyi szektor helyzetét, a magyar bankrendszer stabil és szilárd, 2019 az elmúlt évtized egyik legeredményesebb éve volt a pénzintézeteknek, többek között ezért is rendelkezik a szektor annyi mozgástérrel, hogy támogatólag tud részt venni a meghozott intézkedésekben. Mint mondta: amit már most tudni, hogy automatikusan felfüggesztik a hitelek törlesztésének kötelezettségét.  
  
Varga Mihály hangsúlyozta, hogy érdemes kérni a további folyamatos, eredeti szerződés szerinti fizetés lehetőségét a banktól, ha nem áll fenn indok a törlesztés felfüggesztésére. Természetesen a moratóriummal élő ügyfelek részére sem válhat elviselhetetlen teherré a későbbi, újrainduló fizetés, ezért egyrészt meghosszabbodik a futamidő, másrészt az adott szerződés típusától függően kerül rendezésre.  
  
Becsei András, a Magyar Bakszövetség elnöke elmondta, hogy a bankszektor felkészült arra, hogy koronavírus-járvány okozta nehézségek kivédésében együtt dolgozzon a kormánnyal. Az elnök elmondta, hogy amint meglesznek a részletszabályok, tájékoztatják az ügyfeleket.  
  
A Bankszövetség közlése szerint azon ügyfeleknek, akiknek nincs szükségük a jelenlegi helyzetben a moratórium igénybevételére, és az eredeti szerződési feltételek szerint kívánják folytatni a hitelük törlesztését, erre joguk és lehetőségük van. Ennek jelzésére a későbbiekben vissza is vonható nyilatkozat beadásával lehetőséget biztosítanak a pénzintézetek. A nyilatkozati minta kidolgozása folyamatban van. A bankszövetség kéri, hogy az ügyfelek előzetes kérdésekkel a veszélyhelyzetre való tekintettel ne terheljék most meg a banki ügyfélszolgálatokat. Különösen személyesen ne keressék fel jelenleg a bankfiókokat.  
  
(Forrás: Pénzügyminisztérium, MTI)