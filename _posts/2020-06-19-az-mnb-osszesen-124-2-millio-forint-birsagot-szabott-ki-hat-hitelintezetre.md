---
title: Az MNB összesen 124,2 millió forint bírságot szabott ki hat hitelintézetre
date: 2020-06-19 00:06:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/104495802_971943959905109_1653020297418933302_o.png?_nc_cat=107&_nc_sid=8024bb&_nc_ohc=ABUOaSNSFdUAX93-bfW&_nc_ht=scontent-vie1-1.xx&oh=b6249c3227032788114511836da843c9&oe=5F32FB84)

Az MNB összesen 124,2 millió forint bírságot szabott ki hat hitelintézetre a pénzmosás- és terrorizmusfinanszírozás megelőzésével összefüggésben feltárt hiányosságok miatt.

A bankok több gyanús ügyletet nem jelentettek be az illetékes hatóságnak, nem megfelelően működtették belső ellenőrzési és információs rendszerüket, pontatlanul szűrték a gyanús készpénzes ügyleteket és hiányoztak a jelentős összegű tranzakciókhoz szükséges vezetői jóváhagyások is – közölte a Magyar Nemzeti Bank (MNB).

Az MNB témavizsgálatot folytatott le az Erste Bank Hungary Zrt., a K&H Bank Zrt., a MagNet Bank Zrt., az OTP Bank Nyrt., a Sberbank Magyarország Zrt. és az UniCredit Bank Hungary Zrt. kereskedelmi bankoknál és a jelentős készpénzforgalommal járó tevékenységekhez kapcsolódó pénzmosás-megelőzési kontrollok hatékonyságát ellenőrizte. A 2018. január 1-jétől a vizsgálat lezárásáig terjedő időszakot tekintették át különös tekintettel a kockázatok azonosítására, kezelésére, illetve e folyamatok szabályozására és az intézményeken belüli ellenőrzésre is.

Az MNB megállapította, hogy a pénzügyi intézmények több esetben nem jelentették be haladéktalanul (vagy ismételten) az erre kijelölt hatóságnak a pénzmosásra, terrorizmusfinanszírozásra vagy a büntetendő cselekményre utaló, tudomásukra jutott információkat. Több bank esetében a belső ellenőrzési és informatikai rendszerek terén feltárt hiányosságok miatt nem volt megfelelő a jogszabályban előírt szűrési tevékenység, illetve a szűrési riasztásokat nem dolgozták fel határidőben.

Egyes piaci szereplőknél elégtelen volt a megerősített eljárás alá tartozó ügyfelek 10 millió forintot meghaladó ügyleteinek – jegybanki rendeletben előírt – szűrése is. Az MNB emellett hiányosságokat tapasztalt a belső védelmi vonalak működésével kapcsolatban, a belső szabályzatban meghatározott vezető döntését, jóváhagyását igénylő esetek tekintetében. Emellett több hitelintézetnél a pénzeszközök forrására vonatkozó információk beszerzésének gyakorlata sem felelt meg a hatályos jogszabályoknak.

A témavizsgálat során feltárt jogsértések miatt az MNB 48,2 millió forint bírságot szabott ki a MagNet Bankra, 20 millió forintot az UniCredit Bankra, 19-19 millió forintnyi bírságot az Erste Bankra és a Sberbankra, 11 millió forintot az OTP Bankra, illetve 7 millió forintot a K&H Bankra. A jegybank 30-135 napos határidővel kötelezte a bankokat a hiányosság kijavítására és az arról szóló rendkívüli írásbeli adatszolgáltatásra az MNB felé.

A bírságok összegének meghatározásakor súlyosító körülménynek számítottak a témával kapcsolatos rendszerszintű, súlyos és ismétlődő hiányosságok. Enyhítő körülményként értékelte az MNB, ha az adott hitelintézet a vizsgálat során már intézkedéseket hozott a jogszabálysértés kiküszöbölésére.

(Forrás: MTI)