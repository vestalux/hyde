---
title: Dinamikusan bővült a magyar faktoring piac tavaly
date: 2020-08-17 00:08:00
order: 

---
![](/uploads/2710_8516_1529568754-w1YiQKaZj_md.jpg)

A magyar faktoring piac egyike volt a legdinamikusabban emelkedőnek tavaly kelet-európai összevetésben, a faktorált követelések összege 6,91 milliárd euróról 8,55 milliárd euróra nőtt, amely 23,7 százalékos emelkedést jelent – derül ki a 2020 Faktoring Évkönyv kiadványból.

Az évkönyvben szereplő 39 ország 64 százaléka faktoring piacának növekedéséről számolt be tavaly, az emelkedés legjelentősebb színtere Európa, Ázsia és Dél-Amerika volt.

Európában az évkönyvben szerepeltetett 20 ország 70 százaléka jelentette faktoring forgalmának növekedését, amely többnyire kétszámjegyű volt. A 20 európai ország közül 11-ben 10 százalékos vagy annál is magasabb növekedést jelentettek.

A dinamikus növekedést elérők között több kiterjedt faktoring piaccal rendelkező fejlett ország szerepel. A spanyol piac 166,39 milliárd euróról 185,56 milliárdra nőtt 2019-ben, ez 11,52 százalékos bővülés; a francia forgalombővülés 9,1 százalékos, Németország 13,9 százalékos növekedést jelentett, a holland forgalom pedig 13,8 százalékkal nőtt.

A legdinamikusabban a kelet-európai piac bővült.

Az európai piacbővülés mögött elsősorban felső-középvállalatok körében megnövekedett ügyfélszám, valamint a nagyvállalatok faktoring szolgáltatások iránt megélénkült igénye áll.

Az ázsiai eredmények vegyes képet mutatnak: a világ legnagyobb faktoring piacán, Kínában a csökkenő ütemű GDP (bruttó hazai termék) növekedés, valamint az Egyesült Államok és Kínai közötti kereskedelmi feszültség miatt 2019-ben a növekedés stagnált, de India és Tajvan faktoring piaca 10 százalék felett nőtt.

Dél-Amerikában Kolumbia, Peru és Chile 10 százalék fölötti növekedést ért el, míg a térségben legnagyobb piaccal rendelkező Brazília faktoring forgalma stagnált.

A kiadvány szerint a világ országaiban lebonyolított faktoring forgalom összesen 2,9 billió eurót tett ki. Ez 5,4 százalékkal volt magasabb a 2018. évinél. A faktoring ágazatot érő kihívások 2020-ban tovább erősödnek, különösen a kereskedelmi háború éleződésével és a teljes világgazdaságot megrendítő koronavírus-járvány megjelenésével.

(Forrás: MTI)