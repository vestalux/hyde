---
title: Tizenegymilliós bírságot kapott a Magyar Fejlesztési Bank
date: 2020-05-01 00:05:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/95569291_936297616803077_1693937931925848064_n.png?_nc_cat=100&_nc_sid=8024bb&_nc_ohc=-doC5NMnsZMAX9Owgv7&_nc_ht=scontent-vie1-1.xx&oh=2b90bfb371500b8dce8928a574f70fb8&oe=5EF0E05D)

Tizenegymillió forintra bírságolta a Magyar Fejlesztési Bankot (MFB) a Magyar Nemzeti Bank (MNB), egyebek között vállalatirányítási, informatikai és hitelkockázati szabályozási területen feltárt hiányosságok miatt.  
  
A közlemény szerint a jegybank átfogó vizsgálatot tartott az MFB-nél. A határozatban az MNB előírta, hogy a hitelkockázat területén a bank a hatályos jogszabályi előírásokkal és a vonatkozó MNB ajánlásban foglaltakkal összhangban határozza meg az általa spekulatív ingatlanfinanszírozásnak tekintett ügyletek definícióját.  
  
A vállalati hitelügyletek terén a banknak fejlesztenie kell az ügyfélcsoport nyilvántartás adatminőségét, meg kell erősítenie a folyamatba épített kontrollokat az ügyfélcsoportokra vonatkozó jogszabályi előírás maradéktalan betartása érdekében.  
  
Az MNB előírta azt is, hogy az MFB a természetes személyek kezességének értékét mindenkor a belső szabályzatának megfelelően határozza meg, gondoskodjon a fedezeti szorzók módosításáról, illetve folyamatos kontrolljáról az informatikai rendszerben. Az ügyfél minősítés jogszabályi megfelelősége érdekében az ügyfél minősítéseket mindig a belső szabályzatában leírtak betartásával végezze, a folyamatba legyenek beépítve a hibákat kiszűrő kontrollpontok. A jegybank előírta azt is, hogy a számvitel területén mindenkor a hatályos jogszabályoknak megfelelő időben és módon alakítsa ki a számviteli szabályzatait a pénzintézet.  
  
A jegybank a felügyeleti adatszolgáltatás és az információbiztonság területén is feltárt hiányosságokat, és előírta például, hogy a kiszolgálókon és hordozható számítógépeken lévő kockázatarányos vírusvédelmi megoldásról is gondoskodjon a fejlesztési bank.  
  
Az MNB előírta a banknak, hogy az előírt kötelezettségekkel kapcsolatos intézkedések végrehajtásának ellenőrzéséről készített – az igazgatóság által megtárgyalt és a felügyelőbizottság által jóváhagyott – belső ellenőri jelentését és az intézkedések végrehajtását alátámasztó dokumentumokat 2021. február 28-ig küldje meg a jegybanknak.  
  
(Forrás: MTI)