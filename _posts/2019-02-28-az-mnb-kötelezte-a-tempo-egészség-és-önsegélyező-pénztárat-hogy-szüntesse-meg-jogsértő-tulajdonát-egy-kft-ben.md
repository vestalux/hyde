---
title: Az MNB kötelezte a Tempo Egészség- és Önsegélyező Pénztárat, hogy szüntesse
  meg jogsértő tulajdonát egy kft.-ben.
date: 2019-02-28 00:00:00 +0100

---
![](/uploads/4.jpg)

Az MNB kötelezte a Tempo Egészség- és Önsegélyező Pénztárat, hogy szüntesse meg jogsértő tulajdonát egy kft.-ben, számolja el az értékvesztést a birtokában lévő vállalati kötvények leértékelése után, s mutassa ki a pénztári egyéni számlákon az árfolyamveszteséget az e kötvényekkel végzett korábbi ügyletei nyomán. A jegybank a jogszabálysértések miatt tízmilliós bírságot szabott ki a pénztárra.

A Magyar Nemzeti Bank (MNB) átfogó vizsgálatot folytatott le a Tempo Egészség- és Önsegélyező Pénztárnál (Tempo egészségpénztár), annak 2012. július 11-től a vizsgálat lezárásáig terjedő tevékenységét áttekintve.

A vizsgálat megállapításai alapján a jegybank kötelezte a Tempo egészségpénztárat, hogy szüntesse meg egy kft-ben meglévő tulajdoni részesedését, utóbbi cég (idén január 1-jétől megindult) végelszámolásának határidőre történő lefolytatásával. Jogszabály szerint a tagi megtakarításokat tartalmazó fedezeti tartalék terhére nem kerülhet kft. üzletrész pénztári tulajdonba, ám a Tempo egészségpénztárnál ez így történt.

A jegybank előírta a Tempo egészségpénztárnak, hogy egy vállalati kötvény 2014-es és 2016-2017-es, eddig el nem számolt adásvételi tranzakcióit azonnal könyvelje le, s az ezek miatti árfolyamveszteséget mutassa ki az egyéni számlákon a tavalyi év IV. negyedévi hozamának elszámolásakor (vagy ha az időközben megtörtént, annak korrekciójával). Minderről a pénztár a határozat kézhezvételétől számított 5 napon belül dokumentált igazolást köteles küldeni az MNB-nek. A jegybank megállapítása szerint a Tempo egészségpénztár nem csak elmulasztotta könyvelni ezen ügyleteit, de azok gazdasági hatásait sem mutatta ki vonatkozó beszámolóiban.

Az MNB kötelezte a pénztárat arra is, hogy a valós piaci értékre értékeltesse le letétkezelőjénél a tulajdonában lévő érintett vállalati kötvényeket: a jegybank által a vizsgálat során kirendelt igazságügyi szakértő ugyanis megállapította, hogy a kötvények piaci értéke jóval alacsonyabb a pénztár által kimutatott értéküknél, s ez a nem realizált veszteség tartósnak minősíthető.

Az MNB határozata alapján a Tempo egészségpénztárnak 2019-2021. évi pénzügyi tervében be kell mutatnia a kötvények, a kft., illetve egy, a pénztár által birtokolt ingatlan miatt várható veszteségeinek a pénztári működésre és célkitűzéseire gyakorolt hatásait is. A módosított pénzügyi terv elfogadására a határozat kézhezvételét követő 45 napon belüli időpontra rendkívüli pénztári küldöttközgyűlést kell összehívni.

A jegybanki vizsgálat jogsértést állapított meg a pénztár ellenőrző bizottságának a kiszervezett tevékenységek ellenőrzésére vonatkozó kötelezettségeit, illetve a befektetési vezető alkalmazása nélküli, saját vagyonkezelés keretében végzett ingatlanhasznosítási tevékenységet illetően, továbbá egyes szolgáltatási kifizetések, illetve az informatika terén is.

Mindezek miatt az MNB ma közzétett határozatában 10 millió forint felügyeleti bírságot szabott ki a Tempo egészségpénztárra, amelynek további közel 2,4 millió forint eljárási költséget is meg kell fizetnie.  
forrás: MNB