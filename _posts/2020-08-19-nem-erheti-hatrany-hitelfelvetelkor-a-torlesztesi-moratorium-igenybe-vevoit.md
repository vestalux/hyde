---
title: Nem érheti hátrány hitelfelvételkor a törlesztési moratórium igénybe vevőit
date: 2020-08-19 00:08:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/118785507_1030000560766115_772146670922646517_n.png?_nc_cat=101&_nc_sid=8024bb&_nc_ohc=1y1wEZyuc9UAX8Xa-4n&_nc_ht=scontent-vie1-1.xx&oh=89c42ca1d63d475e5dd0182c84819e26&oe=5F85B2A5)

A Magyar Nemzeti Bank (MNB) felszólította a belföldi, illetve a határon átnyúló szolgáltatást nyújtó hitelintézeteket, pénzforgalmi szolgáltatókat hitelezési aktivitásuk fenntartására, és arra, hogy a törlesztési moratórium igénybe vevőit ne zárják ki a hitelezésből.  
  
A tájékoztatás szerint erről az MNB még április 7-én küldött vezetői körlevelet. A jegybank elsődleges fontosságúnak tartja, hogy a koronavírus-járvány kapcsán kialakult rendkívüli helyzetben, illetve az azt követő időszakban a pénzügyi közvetítő rendszer képes legyen a hitelezési tevékenység folytatásával továbbra is biztosítani a lakosság és a vállalatok, illetve a gazdaság egyéb szereplői számára a tevékenységükhöz szükséges források rendelkezésre állását.  
  
Ennek támogatása érdekében a jegybank több, a hitelintézetek likviditását, illetve hitelezhető forrásokhoz jutását biztosító intézkedést is tett: például NHP Hajrá hitelek bevezetése, kötelező tartalék csökkentése, tőkekövetelményre vonatkozó előírások enyhítése.  
  
A jegybank elvárja, hogy az érintett intézmények hitelezési aktivitásukat tartsák fenn, azaz a megfelelő hitelképességgel rendelkező ügyfelek részére továbbra is biztosítsák a szükséges forrásokat. Az MNB szerint nem fogadható el, hogy az adósok hitelképességének megítélése önmagában a moratórium ténye miatt romoljon, és emiatt kizárják őket a hitelezésből.  
  
Az MNB álláspontja, hogy az érintett adósokat csak a moratóriumra vonatkozó információ alapján nem lehet rossz adósként elkönyvelni, helyzetük minden esetben egyedileg vizsgálandó – írták.  
  
A közlemény szerint az MNB helyszíni vizsgálatai és helyszínen kívüli felügyelési tevékenysége során kiemelten fogja figyelni ezen elvárások teljesítését. Amennyiben olyan magatartást tapasztal, hogy kizárólag a moratóriumban való részvétel miatt utasítanak el hitelkérelmet, illetve a moratóriumra vonatkozó információkat a KHR felé hibásan vagy hiányosan jelentik, a jogszabály által biztosított lehetőségével élve meg fogja tenni az általa szükségesnek tartott intézkedéseket.  
  
(Forrás: MTI)