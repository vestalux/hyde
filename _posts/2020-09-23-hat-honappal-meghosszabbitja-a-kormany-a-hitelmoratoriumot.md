---
title: Hat hónappal meghosszabbítja a kormány a hitelmoratóriumot
date: 2020-09-23 00:09:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/120602305_1052083905224447_345368832783400303_o.png?_nc_cat=101&ccb=2&_nc_sid=730e14&_nc_ohc=UJGOVLU3lPoAX88lxlD&_nc_ht=scontent-vie1-1.xx&oh=a2d51881e27a42de2479a4c5a6debf57&oe=601FB366)

Orbán Viktor miniszterelnök a Facebook-oldalán közzétett videóban jelentette be, hogy a háztartásoknak nyújtott hitelmoratóriumot – bizonyos társadalmi csoportok esetében – 2021. január 1-jétől további hat hónapig meghosszabbítják. A vállalkozások esetében a hosszabbítás bejelentéshez kötött.

A kormányfő a gazdaságvédelmi operatív törzs ülése után közölte: meghosszabbítják a moratóriumot a gyermeket nevelő családoknál – függetlenül attól, hány gyermeket nevelnek -, a nyugdíjasoknál, a munkanélkülieknél és a közfoglalkoztatottaknál.

A vállalkozások esetében a vállalkozóknak be kell jelenteniük, ha meg akarják hosszabbítani a moratóriumot, és ha a bevételük több mint 25 százalékkal csökkent, akkor meg fogják kapni a lehetőséget – ismertette Orbán Viktor.

„A gyermekeseknek, nyugdíjasoknak, munkanélkülieknek és közfoglalkoztatottaknak semmit sem kell tenniük, ha nem akarnak fizetni, a moratórium automatikusan meghosszabbodik” esetükben – mondta, hozzátéve: csak akkor kell felkeresniük a bankjukat, ha a moratórium lehetősége ellenére fizetni szeretnének.

Emellett a kormány – a gazdaságvédelmi operatív törzs javaslata alapján – hat hónapra felmondási tilalmat rendel el a koronavírus-járvány kezdete előtt felvett összes háztartási és vállalkozási hitelre.

A miniszterelnök kifejtette: a hitelmoratórium eddig 1,6 millió családnak és 60 ezer vállalkozásnak adott segítséget.

(Forrás: MTI)