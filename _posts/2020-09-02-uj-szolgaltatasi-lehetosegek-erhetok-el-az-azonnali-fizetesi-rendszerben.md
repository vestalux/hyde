---
title: Új szolgáltatási lehetőségek érhetők el az azonnali fizetési rendszerben
date: 2020-09-02 00:09:00
order: 

---

![A képen a következők lehetnek: laptop](https://scontent-vie1-1.xx.fbcdn.net/v/t1.0-9/118858596_1030004080765763_7698355299592477480_o.jpg?_nc_cat=101&_nc_sid=8024bb&_nc_ohc=csn8LkpNJFEAX8KFYo2&_nc_ht=scontent-vie1-1.xx&oh=e643aa6314b4cf636bb3502015f54592&oe=5F833196)

Újabb tranzakciótípusokkal bővült az azonnali fizetési rendszer szeptember 1-jétől – hívta fel a figyelmet a Magyar Nemzeti Bank (MNB).  
  
A jegybank tájékoztatása szerint az azonnali fizetés márciusi indulása óta megbízhatóan működik, így a kedvező üzemeltetési tapasztalatok alapján az eredeti terveknek megfelelően lehetővé vált további, jellemzően vállalatok által használt tranzakciótípusok feldolgozása a rendszerben.  
  
A pénzforgalmi szolgáltatók által tömegesen feldolgozott átutalásokat és a vállalati kötegelt fizetési kérelmeket is be lehet küldeni az azonnali fizetési rendszerbe. Az MNB előzetes felmérése alapján a többletforgalom feldolgozására minden pénzforgalmi szolgáltató informatikai rendszere megfelelő kapacitástöbblettel rendelkezik. Emellett az esetleges túlterhelési kockázatokat minimalizálja, hogy a jogszabály alapján ezeknek a tranzakcióknak a központi rendszerbe küldése korlátozott, címzett intézményenként és másodpercenként egy tranzakciós sebességgel történhet.  
  
Az új lehetőségeknek köszönhetően hatékonyabbá válhat a vállalatok pénzforgalma, mert az általuk jellemzően kötegelten elindított átutalások is teljesülhetnek néhány percen belül. További előrelépést jelent, hogy ezek az átutalások is lebonyolíthatók az év minden napján folyamatosan, akár hétvégén vagy éjszaka is megérkezik a kedvezményezetthez a küldött összeg, így már a vállalatoknak sem kell alkalmazkodniuk a korábbi normál banki munkarendhez – hangsúlyozta az MNB.  
  
A számlákhoz a vállalkozók is regisztrálhatnak másodlagos számlaazonosítókat, amelyek segítségével számlaszám ismerete nélkül is indíthatók számukra átutalások. Ez megfelelő megoldás lehet a legkisebb forgalmú kereskedőknek vagy akár a nem helyhez kötött szolgáltatóknak.  
  
A másodlagos azonosítók regisztrációját a vállalkozók esetén is a számlát vezető banknál kell kezdeményezni, ez a legtöbb bank internetes felületén vagy a mobilbanki szolgáltatásában személyes ügyintézés nélkül könnyen megtehető. A másodlagos azonosítók használata biztonságos, az azonosítót regisztráló ügyfélnek küldött átutalások indítását egyszerűsíti, ennek ismeretében azonban a számláról nem lehet jogosulatlanul tranzakciót indítani – jelezte a jegybank.  
  
Tovább javítja a pénzforgalom hatékonyságát, hogy a nagy számlakibocsátó intézményeknek lehetőségük van tömegesen fizetési kérelmeket küldeni az ügyfeleiknek. Az ügyfelek ezek jóváhagyásával, további adatok megadása nélkül be tudják fizetni a számláikat az azonnali fizetés használatával.  
  
Az új szolgáltatások bevezetése nem kötelező, a pénzforgalmi szolgáltatók üzleti döntéseitől függ azok elérhetővé tétele az ügyfeleik számára.  
  
Az MNB felmérése szerint már több szolgáltatónál megjelentek a fenti lehetőségekre épített új szolgáltatások, és 2021. közepéig számos további intézménynél lesznek majd elérhetőek.  
  
(Forrás: MTI)