---
title: Március közepétől elérhetők a szja-bevallási tervezetek
date: 2021-01-14 00:01:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/139227023_1131769767255860_9191332313014833082_n.png?_nc_cat=104&ccb=2&_nc_sid=730e14&_nc_ohc=OhRefaoDhwAAX9VdYP0&_nc_ht=scontent-vie1-1.xx&oh=bfbfaaaac9e3515687cfc4730293106a&oe=6034B727)

A Nemzeti Adó- és Vámhivatal (NAV) idén is elkészíti a személyijövedelemadó(szja)-bevallási tervezeteket, amelyeket március közepétől érhetnek el az adózók a NAV eSZJA oldalán.

A NAV idén is minden adózónak, a magánszemélyeken túl az egyéni vállalkozóknak, a mezőgazdasági őstermelőknek és az áfafizetésre kötelezett magánszemélyeknek is készít szja-bevallási tervezetet, amely KAÜ-azonosítás (ügyfélkapus, e-személyi igazolvánnyal történő vagy telefonos azonosítás) után 2021. március 15-étől érhető el a NAV honlapján.

Akik a hivatal segítsége nélkül maguk szeretnék elkészíteni bevallásukat, azok már most hozzáférnek a 20SZJA bevallási nyomtatványhoz, a kitöltéséhez szükséges webes felülethez és a hagyományos általános nyomtatványkitöltő programhoz (ÁNYK).

A webes kitöltőprogram a legegyszerűbben a NAV eSZJA oldaláról érhető el. Az elkészített bevallások leggyorsabban elektronikusan küldhetők be, azonban a NAV felülete akkor is alkalmas a bevallás kitöltésére, ha valaki nem az Ügyfélkapun nyújtja be azt, hanem hagyományos módon kinyomtatva, papíron.

Felhívták a figyelmet, hogy az szja bevallásának és befizetésének határideje egységesen, mindenki számára 2021. május 20.

Kiemelték: a NAV eSZJA oldalán már minden aktuális bevallási információ elérhető, emellett a NAV folyamatosan közzéteszi az aktuális tudnivalókat, a bevallási tervezettel kapcsolatos határidőket és teendőket.

Az szja 1+1 százalékának felajánlásáról, a korábbi évekhez hasonlóan, idén is lehet rendelkezni elektronikusan és papíron is – írta a NAV.

(Forrás: MTI)