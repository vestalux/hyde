---
title: Jegyezhető az eddigi legkedvezőbb hozamot biztosító állampapír
date: 2019-05-22 00:00:00 +0200
menu: false
order: 

---
![](/uploads/15.jpg)

Magyar Állampapír Plusz (MÁP Plusz) néven 2019. június 3-tól jegyezhető a legújabb, minden eddiginél kedvezőbb hozamot biztosító lakossági állampapír – jelentette be Varga Mihály.  
A családok támogatásával a lakosság megtakarítási hajlandóságát ösztönzi az új konstrukció, amely rendkívül könnyen elérhető, rugalmas és adómentes – tette hozzá a pénzügyminiszter.

A Magyar Állampapír Plusz után kifizetett kamat a magyar családok, a lakosság jövedelmét növeli és a hazai gazdaságot erősíti. Az új termék bevezetésével még kiegyensúlyozottabbá válik az államadósság finanszírozása is, hiszen a lakosság az állam szempontjából megbízható befektető. A belföldi finanszírozás növekvő arányát a hitelminősítők is kedvezően ítélik meg, ezt már a februári felminősítések alkalmával is kiemelten pozitív tényezőként vették figyelembe - emelte ki Varga Mihály.

A Magyar Állampapír Plusz kiemelkedő hozamot biztosít: fél év után 3,5, egy év után 4 százalék kamatot fizet, majd évente 50 bázisponttal növekszik a kamat, vagyis az ötödik év végén eléri a 6 százalékot – mondta Varga Mihály megemlítve, hogy egymillió forintos befektetés esetén öt év alatt 270 ezer forintos hozam írható jóvá, amely adómentes jövedelem. Ez a gyakorlatban azt jelenti, hogy a kamat teljes összege a családoknál, a lakosságnál marad, hiszen még személyi jövedelemadót sem kell utána fizetni.

A MÁP Plusz jegyzése nagyon egyszerű lesz, csupán egyetlen számla szükséges hozzá, lehetőség nyílik online-jegyzésre, és elérhető lesz a Magyar Államkincstár és a Magyar Posta kirendeltségein, a lakástakarék-hálózaton keresztül, valamint várhatóan a kereskedelmi bankok fiókjaiban is

(Forrás: Pénzügyminisztérium)