---
title: Az MNB online kalkulátor működtetésével támogatja a Minősített Fogyasztóbarát
  Személyi Hitelek összehasonlíthatóságát
date: 2021-01-20 00:01:00
order: 

---
![A képen a következők lehetnek: túra/szabadtéri, , szöveg, amely így szól: „MAGYAR NEMZETI MAGI BANK”](https://scontent-vie1-1.xx.fbcdn.net/v/t1.0-9/140758618_1135545613544942_9015094865751815990_n.png?_nc_cat=111&ccb=2&_nc_sid=730e14&_nc_ohc=cqGsZZb6vEwAX_Jr9sK&_nc_ht=scontent-vie1-1.xx&oh=4e9b7bd6147aaef7fb2aa44f4436ab1e&oe=60364CF5)

Már hat intézmény Minősített Fogyasztóbarát Személyi Hitel (MSZH) forgalmazására benyújtott pályázatát bírálta el pozitívan a Magyar Nemzeti Bank (MNB), így 2021 első felében széles körben elérhetővé válhatnak az MSZH termékek. A hitelnyújtó intézmények ajánlatainak egyszerű összehasonlítását az MNB online kalkulátor útján is segíti, amely a későbbiekben az online hitelfelvétel egyszerű megindítását is támogatja majd.

Az MNB eddig már hat intézmény számára engedélyezte Minősített Fogyasztóbarát Személyi Hitel (MSZH) termékének legkorábban 2021 januárjától történő forgalmazását. A minősített hitelek elterjedése a verseny erősödését eredményezheti, támogathatja a megfelelő ügyféltájékoztatást, a hitelezéshez kapcsolódó határidők rövidülését, valamint ösztönözheti a teljesörű online hitelfelvételi folyamatok széleskörű elterjedését.

A hitelnyújtói ajánlatok pártatlan, nagy pontosságú összehasonlítását az MNB által üzemeltetett MSZH Összehasonlító oldal is támogatja. Az Összehasonlító kalkulátor a hitelnyújtók által biztosított árazási képleteknek köszönhetően a személyre szabott ajánlatok pontos, táblázatos, alapértelmezetten a teljes hiteldíj mutató (THM) szerint növekvő sorrendű megtekintését teszi lehetővé. A platform a piaci verseny fokozása céljából jött létre, az igénybevétele díjmentes. Az MSZH Összehasonlító oldal objektív módon jeleníti meg az ajánlatokat, így nincs lehetőség azok kiemelését biztosító szolgáltatások igénybevételére sem. Ezáltal a kalkulátor nem torzítja a piaci árakat, a standard hitelfeltételekkel együtt biztosítja, hogy az előre sorolt ajánlatok valóban kedvezőbbek az őket követőknél.

Az Összehasonlító oldal a későbbiekben lehetővé teszi majd, hogy az ügyfelek a kiválasztott ajánlat megkötését a hitelező online felületére átnavigálva egyszerűen, az összehasonlításhoz már megadott adatok ismételt rögzítése nélkül kezdeményezzék. Az MSZH termékek esetében a hitelnyújtóknak biztosítaniuk kell az online ügyintézés lehetőségét a teljes hitelnyújtási folyamatot lefedve, az azonosítástól kezdve a hitelbírálaton és a folyósításon keresztül az előtörlesztési szándék bejelentéséig. Online hitelfelvétel esetén az intézmények az MSZH termékek tekintetében folyósítási díjat nem számíthatnak fel. A minősítést elnyerő intézményeknek a náluk már számlát vezető vagy hitellel rendelkező ügyfelek esetében legkésőbb 2021. április 1-től, új ügyfelek számára pedig legkésőbb július 1-től kell biztosítaniuk a teljeskörű online hitelnyújtás lehetőségét.

Az Összehasonlító oldal és a minősítéssel kapcsolatos további információk az alábbi linken érhetők el: [http://www.mnb.hu/mszh/](http://www.mnb.hu/mszh/ "http://www.mnb.hu/mszh/").

Magyar Nemzeti Bank