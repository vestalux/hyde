---
title: MI TÖRTÉNT A TAKARÉKBANKNÁL?
date: 2019-11-14 00:11:00
order: 

---
![](/uploads/MNB_logo.jpg)

A Takarékbank informatikai átállása kapcsán a bankcsoport ügyfeleinek mindössze töredéke fordult panasszal az MNB-hez. A jegybank folyamatosan nyomon követte, és felügyeleti eszközeivel támogatta az átállás folyamatát. Célszerű, hogy a történteket minden érintett szereplő tárgyilagosan és objektíven, a pénzügyi rendszer stabilitását szem előtt tartva értékelje.

A Magyar Nemzeti Bank (MNB) a Takarékbank napi többszöri státuszjelentései és gyakori telefonos egyeztetések segítségével folyamatosan nyomon követte a Takarékbank informatikai rendszerátállását.

A Takarékcsoport összességében mintegy 1,1 millió ügyféllel rendelkezik. Az MNB Ügyfélszolgálatához az elmúlt egy hétben összesen 40 db – 10 db emailes és 30 db telefonos – ügyfélmegkeresés érkezett az informatikai átállással kapcsolatos panaszok kapcsán. Ez a bankcsoport összes ügyfelének mindössze 0,0036 százalékát jelenti.

A jegybank az informatikai szolgáltatás megkezdését követő incidensről is folyamatosan azonnali tájékoztatást kért és kapott a hitelintézettől. A Takarékbankkal végzett egyeztetések, tárgyalások során az MNB felügyelési eszközeivel ösztönözte és támogatta a problémák mielőbbi helyreállítását az ügyfelek informatikai kiszolgálásának zavartalan működtetése érdekében.

A Takarékbank az MNB-nek küldött tegnapi és mai jelzése szerint a problémákat döntően sikerült elhárítani. Általánosságban elmondható, hogy a Takarékbankhoz hasonló, rendkívül összetett, akár több tucatnyi IT-rendszert érintő rendszercsere során a normál működési üzemmenet keretében is előállhat egyedi túlterheléses helyzet.

Éppen ezért célszerű, hogy a történteket minden érintett szereplő tárgyilagosan és objektíven, a pénzügyi rendszer stabilitását szem előtt tartva értékelje.

Az MNB adatai szerint a Takarékbank folyamatosan kommunikál ügyfeleivel a felmerült esetleges kellemetlenségek mielőbbi megszűntetése érdekében. Amennyiben bármilyen fogyasztóvédelmi jogsértés gyanúja merülne fel a probléma kapcsán, javasoljuk, hogy az érintett fogyasztók jelezzék azt a Takarékbank számára, illetve annak esetleges elutasítása esetén a jegybanknak. Az MNB fogyasztóvédelmi felügyelési tevékenységének keretében kivizsgál minden bejelentést.

Magyar Nemzeti Bank