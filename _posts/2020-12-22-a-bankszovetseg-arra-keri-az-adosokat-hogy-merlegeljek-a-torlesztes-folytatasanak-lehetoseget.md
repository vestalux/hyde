---
title: A bankszövetség arra kéri az adósokat, hogy mérlegeljék a törlesztés folytatásának
  lehetőségét
date: 2020-12-22 00:12:00
order: 

---
![A képen a következők lehetnek: egy vagy több ember, telefon és közeli](https://scontent-vie1-1.xx.fbcdn.net/v/t1.0-9/135618477_1125472177885619_1492192872785002234_n.png?_nc_cat=109&ccb=2&_nc_sid=730e14&_nc_ohc=t0i1LKDnsL4AX_PhBWH&_nc_ht=scontent-vie1-1.xx&oh=55036b5b0793f9b1303b5f97490bad11&oe=60208C52)

A Magyar Bankszövetség arra kéri az adósokat, hogy akiknek a hitel törlesztése nehézséget okoz, feltétlenül éljenek a moratórium lehetőségével, akik azonban nem tartoznak ebbe a csoportba, mérlegeljék a moratóriumban maradás, illetve a törlesztés folytatásának lehetőségeit – mondta Kovács Levente, a Magyar Bankszövetség főtitkára.

A koronavírus-járvány miatti gazdaságvédelmi akcióterv szombaton bejelentett egyik intézkedésével, a hiteltörlesztési moratórium meghosszabbításával kapcsolatban Kovács Levente közölte: a törlesztési moratóriumok célja, hogy a rászorulóknak, a szükséges időre, hatékony segítséget nyújtson, illetve mérsékelje a negatív gazdasági hatásokat. Ez a fenntartható gazdasági növekedés érdekében a bankszektor által általánosan támogatott megoldás – hangsúlyozta.

Közölte: a szombati bejelentés szerint a magyarországi fizetési moratórium változatlan feltételekkel fél évvel automatikusan meghosszabbodik. „Ez az előbbi megközelítésen túlmutat, mivel minden ügyfél beleesik” – tette hozzá Kovács Levente.

Hozzátette, hogy a bankszövetség javaslata szerint, akiknek a koronavírus-veszélyhelyzet miatt jövedelemkiesésük van, és a hiteltörlesztési terhek megfizetése nehézséget okoz, azok feltétlenük éljenek a moratórium lehetőségével. Akik pedig nem esnek bele ebbe a rászorultsági csoportba, azokat pedig arra kérik, hogy gondolják végig, vessék össze a moratóriumban maradás, illetve a törlesztés folytatásának lehetőségeit.

Orbán Viktor miniszterelnök szombaton jelentette be, hogy a családok és a vállalkozások érdekében a kormány a gazdaságvédelmi akcióterv kiegészítéséről rendelkezett. E szerint – más intézkedések mellett – a családok és a vállalkozások hitelvisszafizetési moratóriumát változatlan formában fél évvel, július 1-jéig meghosszabbítják. A moratórium automatikusan hosszabbodik meg, csak annak kell felkeresnie bankját, aki a moratórium ellenére is törleszteni akarja hitelét – közölte a kormányfő.

(Forrás: MTI)