---
title: Egyre népszerűbb a babaváró hitel
date: 2019-09-05 00:09:00
order: 

---
![](/uploads/94748.jpg)

Egyre népszerűbb a BABAVÁRÓ HITEL ‼️  
A lakáspiaci tranzakciókhoz hasonlóan a lakáshitelezés növekedése is megállt Magyarországon, éves alapon most már a második hónapja látható visszaesés az új szerződések összegében. A júliusban debütáló babaváró hitel viszont máris közel olyan népszerű lett, mint a lakáshitel.  
A lakáspiaci tranzakciók nyári megtorpanása mellett a babaváró hitelnek tehát elsősorban inkább a lakáshitelezésre lehetett eddig némi kiszorító hatása, a bankok várakozásai alapján azonban hosszabb távon ez nem feltétlenül lesz így (lásd alább a bankok várakozásait).

A júliusi szerződési adatok azt mutatják, hogy az "áru- és egyéb hitelek" volumene az előző havi 14 milliárd forintról 92 milliárd forintra ugrott fel (ide sorolják a babaváró hiteleket), ez alapján a babaváró hitelek szerződéses összege a lakáshitelekhez hasonlóan 70 és 80 milliárd forint között lehetetett. Ábráinkon is ez okozza az egyéb lakossági hitelfelvételek megugrását.  
A 2019. július 1-től igényelhető babaváró támogatás a júliusi tapasztalatok alapján rendkívüli népszerűségnek örvend, és némi kivárás előzte meg a konstrukció indulását - írja nemrég közzétett Hitelezési folyamatok kiadványában az MNB.

A bankok elmondása szerint a kezdeti időszakban szinte valamennyi érdeklődő a maximális 10 millió forint összegű hitelt igényli 20 éves futamidő mellett. Az igénylők jelentős része - bizonyos intézmények esetében több mint fele - prémium lakossági szegmensből (magas jövedelem, felsőfokú iskolai végzettség, nagyobb pénzügyi tudatosság) kerül ki.

A bankok felhívták a figyelmet arra, hogy ez az ügyfélszegmens egy része - befektetési céllal - az arbitrázs lehetőségét használja ki ezzel a konstrukcióval. Mindazonáltal a támogatás önerőként történő beszámítása olyan családok számára is elérhetővé teszi a bankhitelt, akik az önerő hiányában, a hitelfedezeti mutatóra vonatkozó szabályozás miatt korábban nem voltak hitelképesek.

A bankok nem számítanak arra, hogy a babaváró támogatás jelentős kiszorító hatással bírna a lakáshitelek esetében az új kibocsátásban vagy a már fennálló állományban, ugyanakkor a személyi kölcsönök esetében várnak némi helyettesítési hatást.