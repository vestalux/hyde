---
title: Elindult a falusi Csok
date: 2019-07-05 00:07:00
order: 

---
![Fotó: Napi.hu](http://kapos.hu/static/keptar/15/b/4192 =840x)**Hétfőtől már igényelhető a támogatás a bankokban.**

Július 1-jével hatályba lépett kistelepülési otthonteremtési támogatás csaknem 2500 magyarországi kistelepülésen elérhető használt lakás vagy ház vásárlásához, korszerűsítéséhez, valamint meglévő lakás vagy ház bővítéséhez, korszerűsítéséhez - tájékoztatta az MTI-t Gyopáros Alpár, a modern települések fejlesztéséért felelős kormánybiztos.

A vissza nem térítendő támogatás összege három- vagy többgyermekes családok esetén ingatlanvásárlás és korszerűsítéshez maximum 10 millió, meglévő ingatlan felújításához legfeljebb 5 millió forint - tette hozzá. A falusi csok rendszerében a vissza nem térítendő támogatáson felül állami kamattámogatású hitelt is felvehetnek a családok. Vásárlás és korszerűsítés, illetve bővítés esetében két gyermeknél 10 millió forintot, három vagy több gyermeknél 15 millió forintot igényelhetnek, meglévő ingatlan korszerűsítésére, bővítésére pedig az összegek fele, vagyis 5 millió, illetve 7,5 millió forint vehető fel.

A kormány azokat a településeket jelölte ki, ahol az elmúlt évtizedekben jelentősen csökkent a népesség, illetve amelyek a leghátrányosabb helyzetű térségben találhatók, de a 2486 településen felül a falusi csok elérhető lesz minden tanyán, ahol van lakóingatlan.  
A kormánybiztos megjegyezte, aki korábban igénybe vett már valamilyen lakhatási támogatást, az is felveheti a falusi csokot. Aki pedig szocpol támogatást kapott korábban, az a két támogatás közti különbözet felvételére jogosult.

Az általános csokhoz képest újdonság, hogy egy július 11-től hatályba lépő szabályozás értelmében a falusi csokból vásárolt ingatlanba bejelenthető az igénylő többségi tulajdonában álló gazdasági társaság vagy egyéni vállalkozás is.

forrás: kapos.hu

Fotó: Napi.hu