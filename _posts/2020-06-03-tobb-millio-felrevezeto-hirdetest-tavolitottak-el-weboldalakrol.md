---
title: Több millió félrevezető hirdetést távolítottak el weboldalakról
date: 2020-06-03 00:06:00
order: 

---
![Nem érhető el leírás a fényképhez.](https://scontent-vie1-1.xx.fbcdn.net/v/t1.0-9/90819842_959593327806839_8805993690624425984_n.png?_nc_cat=108&_nc_sid=8024bb&_nc_ohc=bbBrOZL-esIAX8CCLgT&_nc_ht=scontent-vie1-1.xx&oh=40150e181a1f9997ec99be85319a060d&oe=5F0464EC)

Az Európai Bizottság felhívására folytatott átfogó ellenőrzési akció keretében az online platformok üzemeltetői több millió, a koronavírus okozta járvánnyal összefüggő félrevezető hirdetést és eladásra kínált termékreklámot távolítottak el vagy tiltottak le weboldalaikról.  
  
Az ellenőrök azt vizsgálták, mely webhelyeken fogalmaznak meg hamis állításokat, illetve hirdetnek hatástalan szereket, nem létező vagy hamis termékeket a koronavírus-járvány kapcsán.  
  
Az online ellenőrzési akció keretében, amelyben 27 ország fogyasztóvédelmi hatóságai vettek részt, online platformokat világítottak át és több olyan reklámot vizsgáltak meg, amelyek a fogyasztók körében a koronavírus-járvány miatt különösen keresett termékeket hirdettek eladásra. Az átvilágítás során az ellenőrök kiemelt figyelmet fordítottak a védőmaszkok, fejvédők, kézfertőtlenítők és vírustesztek, valamint az olyan élelmiszerek, étrend-kiegészítők és nem élelmiszer jellegű termékek értékesítésére irányuló ajánlatoknak, amelyeknek a forgalmazók gyógyhatást tulajdonítanak a koronavírus-fertőzéssel szemben.  
  
A hatóságok számos kétes ajánlatra és hirdetésre bukkantak olyan termékek kapcsán, amelyeket megtévesztő módon a koronavírus-járvánnyal összefüggésben kínáltak az érintett weboldalak, ezenfelül sok esetben találkoztak indokolatlanul magas árakkal, és olyan, megalapozatlan állításokkal, miszerint a hirdetett termék képes megelőzni, illetve gyógyítani a koronavírus-fertőzést. Az online ellenőrzés azt is feltárta, hogy a tisztességtelen eszközökkel élő kereskedők olyan új módszereket alkalmaznak, amelyek megnehezítik a leleplezésüket. Ilyen módszer például, hogy csak burkoltan állítják, képek vagy ábrák segítségével sugallják, hogy termékeik gyógyhatással rendelkeznek.  
  
A vizsgálat összességében azt mutatta, hogy a folyamatos információcsere rendkívül eredményes. A Google például világszinten több mint 80 millió hirdetést tiltott le vagy távolított el a koronavírus-járvánnyal összefüggésben – közölték.  
  
(Forrás: MTI)